One zwykle mieszkają w takich miejscach: w chatce na końcu wsi, w chatce na skraju Puszczy. Chatka nie jest na kurzej łapce, ale mogłaby być. Ledwo się trzyma: spróchniałe deski, dziurawy dach, pęknięta szyba zasłonięta dyktą. Podwórko gęsto porośnięte – na oko z trzydzieści gatunków, a każdy głęboko podejrzany.

One zawsze mają długie włosy, zawsze swobodnie im opadają, żadnych chustek, wsuwek, gumek. Siwieją, kiedy chcą. One nie dyskutują ani z tym, ani z niczym. Nie mówiły od tak dawna, że same nie pamiętają, jak brzmi ich głos. Inni też nie wiedzą.

Tutaj też mieszkała taka jedna. Dzieciaki robiły zakłady o to, kto bliżej podejdzie pod jej dom, kto zapuka do drzwi, a kto będzie aż tak odważny, że doczeka ich otwarcia, nie uciekając. Ale wszystkie uciekały. Potem rzucały w dom kamieniami. Kiedy dorosły, wrzucały za płot puste butelki.

Ta, co tu mieszkała, mieszkała od urodzenia. Jej matka była stąd, a jej ojciec – cholera wie. Matka do końca nie chciała powiedzieć, zresztą też nie była gadatliwa. Kiedy zmarła, ta została sama. Nie wiadomo, co robiła, wiadomo tylko, że zachowywała się dziwnie. To znaczy chodziła po Puszczy, godzinami siedziała nad strumykiem, gadała ze zwierzętami. Podobno. Tak się mówiło i to wystarczyło, by uwierzyć. Nikt jej nie pytał. I tak by nie odpowiedziała.

Żyła spokojnie, nie naprzykrzała się nikomu – tak by mówiła, gdyby padły pytania. Ale nikt nie pytał, więc nic nie mówiła.

Wieczory spędzała w domu. Trochę szyła, trochę plotła, trochę przebierała. Zawsze miała coś do roboty. Czasem zatapiała się w myślach. Dopiero pohukiwanie sowy albo lądująca w jej ogrodzie butelka sprawiały, że wracała do rzeczywistości.

Tym razem myślała o lipie, o tym, że zaraz będzie zbierać jej kwiaty, a potem suszyć, a potem zamykać w słojach, a potem zalewać wrzątkiem i pić. Lubiła każdą z tych rzeczy, zapach, zmieniające się faktury, smak naparu. Nie mogła się doczekać.

Nagle: łomot do drzwi.

– Otwieraj! – krzyczy jakiś mężczyzna.

– No, otwórz! – krzyczy kolejny.

Jest ich tam jeszcze kilku, ona to wie.

– Jak nie otworzysz, to wywalimy drzwi – krzyczy jeden i ona mu wierzy. Przez chwilę zastanawia się, czy nie uciec, ale gdzie by się podziała? Zresztą już gadają o tym, żeby zajść dom i z tyłu. Nie ma szans. Nie ma sensu.

Otwiera. Napadają na nią.

– Myślisz, że my nie wiemy, co zrobiłaś? – krzyczy jeden. Oni tylko krzyczą. Czy oni cały czas będą krzyczeć, czy coś zrobią? Czy ona powinna się bać? Sama nie wie. Na pewno chciałaby, żeby sobie poszli. Nic nie mówi.

– Co nic nie gadasz?

– Niemowa!

– Niemowa?

– No niemowa, nie gada!

– Diablica!

– Zapłacisz za to, co zrobiłaś!

I wtedy ona widzi nóż w ręku jednego z nich, i już wie, że tak po prostu sobie nie pójdą, że zaraz wydarzy się coś strasznego, i postanawia się tego nie bać, i może nawet chciałaby zapytać, co się takiego stało wcześniej, ale oni krzyczą, tak strasznie krzyczą, i już ją trzymają, jeden za jedną rękę, drugi za drugą, trzeci odpina pasek, „ty zwariowałeś, a jak ona ma tam zęby?”, mówi czwarty, trzeci mówi „racja” i zapina pasek, nóż dalej jest, a potem znika w jej brzuchu, jeden raz, drugi, trzeci, ona już nie liczy, tylko myśli o tej lipie, że tak na nią czekała i jednak jej już nie zobaczy, czwarty, piąty, ona myśli o tych kwiatach suszących się na gazecie, szósty, siódmy, o słojach, jak je odkręca i wkłada do nich kwiaty, ósmy, dziewiąty, jak stawia słoje na komodzie, dziesiąty, jedenasty, jak jest zima, śnieg, a ona zaparza wodę, robi napar, pije go i robi jej się ciepło, i już o niczym nie myśli, nie da rady.

Do chaty wpada kolejny mężczyzna.

– Znalazły się, dzieciaki się znalazły! Cały ten czas były w lesie, zgubiły się, nie znały drogi – krzyczy.

Tamci patrzą po sobie, już nie są czerwoni, tylko bladzi. Czerwony jest jej brzuch i krew na klepisku.
