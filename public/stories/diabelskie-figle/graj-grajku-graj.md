Z najwyższą starannością przestudiowałem mapy okolicy, lecz nie udało mi się odnaleźć dworu, w którym spędziłem tamtą noc. Nie ograniczyłem się bynajmniej do map współczesnych – wiem przecież, że dwory powoli znikają. Owszem, zagłębiłem się także w dokumenty historyczne; ponadto osobiście przeczesałem cały teren, na którym, jak mi się wydawało, ów dwór mógłby stać. To doprawdy upokarzające, nigdzie jednak nie znalazłem ani kamienia świadczącego o tym, że kiedykolwiek tam był.

Nic zresztą dziwnego, że pamięć mi szwankuje; w czasie, gdy doszło do moich odwiedzin w dworze, szwankowało i moje zdrowie cielesne i psychiczne; zmagałem się wówczas z uzależnieniem od substancji pobudzających i uspokajających. To, że nie mogę odnaleźć dworu, zdumiewa mnie jednak, bo w związku z moim ówczesnym stanem nie oddalałem się nigdy daleko od zajmowanego przeze mnie wówczas pokoju, a na dowód, że dwór odwiedziłem, mam liczne zdjęcia z owej, spędzonej tam przeze mnie, nocy. A jednak nigdy go nie znalazłem.

W owym czasie starałem się nie opuszczać domu wieczorami; wielokrotnie przestrzegano mnie przed samotnymi spacerami po okolicy, z uwagi na występującą tu zwierzynę, która nie czuła lęku przed ludźmi. Czasem jednak cztery ściany pokoju przestawały mi wystarczać. Dusiłem się w nich w moim napędzanym narkotykami niepokoju i czułem, że muszę mieć nad głową gwiazdy a pod stopami ziemię, by czuć, że wciąż jestem istotą. Wychodziłem więc na dwór, zakutany w wełniany płaszcz w jodełkę, niepasujący do tutejszych mód, ale jedyny, jaki wówczas posiadałem, na głowę nakładałem natomiast czołówkę, która miała rozświetlać trasę przede mną i odstraszać kryjące się w mroku istoty.

Owego wieczora miałem przemożną ochotę na spacer; cztery ściany mojego pokoju dusiły mnie nader mocno. Świadom byłem ryzyk, przed którymi wielokrotnie przestrzegali mnie miejscowi, ale tym razem wyjątkowo miałem je za nic. Dodałem sobie odwagi, sięgając do kieszeni po saszetkę z przyjmowaną przeze mnie wówczas w znacznych ilościach substancją, nabrałem jej trochę na płaski klucz, którym zakluczałem drzwi do mojego pokoju, i zbliżyłem proszek do nosa, wprawnie go wciągając. Następnie zapaliłem papierosa i jąłem poruszać się w głąb łysego o tej porze roku pola. Zdawało mi się, że szedłem nim w nieskończoność, patrząc na malującą się przede mną czerń, którą rozświetlało wyłącznie tańczące światło mojej latarki. W pokoju, który podówczas zajmowałem, nie można było palić, dlatego teraz, krocząc przed siebie, odpalałem jednego papierosa od drugiego, a mojego apetytu na nikotynowy dym nie dało się zaspokoić; nie bez znaczenia był tu udział substancji, które uprzednio przyjąłem.

Szedłem przed siebie, nucąc melodie, które ostatnio zaplątały mi się w głowie, kiedy to nagle moich uszu dobiegło dudnienie. Lokalizując jego źródło, rozejrzałem się wokół, bardziej świadom otaczającego mnie obszaru, a moim oczom ukazała się solidna budowla, wewnątrz której odbywało się najwyraźniej przyjęcie lub innego rodzaju towarzyski spęd. Byłem coraz bliżej, toteż coraz lepiej słyszałem dźwięki puszczanej tam muzyki. „Nadszedł moment i nadszedł dzień / Mój piękny sen dziś spełnia się / Dla takich chwil właśnie warto żyć / Tego czołgu nie zatrzyma już nic” – śpiewałem do rytmu; była to piosenka Zaginaaay z płyty Stahursky'ego 2k19, wówczas mojej ulubionej, a i dziś pozostającej w ścisłej czołówce albumów, które wywarły zasadniczy wpływ na moje życie. Zaginaaay było zdecydowanie moją ulubioną piosenką z 2k19, choć na płycie jest przecież również legendarna Doskozzza i romantyczny Szampan I Truskawki, utwory tak szanowane zarówno przez oddanych fanów Stachursky'ego, za przedstawiciela których zwykłem się uważać, jak i przez niedzielnych, czy może raczej piątkowowieczornych słuchaczy czechowickiego artysty. Zaginaaay przemawiało do mnie tak bardzo ze względu na swój tekst. Gdy pierwszy raz włączyłem album i usłyszałem „Przez całe życie muzyką jaram się / Jak ty / Przez całe życie muzyka we mnie tkwi / I w dzień, przez całe życie muzyką jaram się / Jak ty / Przez całe życie muzyka we mnie tkwi”, wiedziałem, że to nie tylko do mnie, ale i o mnie. Dlatego też nie mogłem nie zareagować, gdy do moich uszu dotarły dźwięki Zaginaaay puszczanego w dworze; natychmiast pospieszyłem ku drzwiom i jąłem dzwonić. W mojej głowie wciąż buzowały substancje, które przyjąłem, tak więc słysząc ukochaną melodię, gotów byłem błagać, by wpuszczono mnie do środka, nie mogłem się doczekać przebywania pod jednym dachem z ludźmi, dla których ta muzyka również była bliską, których także poruszała ona do żywego. Nastawiłem się już na to, że znalezienie się wewnątrz dworku wymagać będzie ode mnie pewnego mozołu, że człowiek taki jak ja, szwankujący, odziany w palto tutejszym zwyczajnie obce, będzie traktowany przez uczestników owego przyjęcia z pewną nieufnością; tak się jednak nie stało. Już po pierwszym dzwonku osoba ubrana w stylu, który mógłbym określić wyłącznie mianem berlińskiego, nie zagłębiając się jednak w jego nieuchwytne przecież wyznaczniki, wciągnęła mnie do środka, a po paru chwilach siedziałem już na kanapie ze słomką w dłoni, gotów do wykonania tak dobrze znanego mi gestu. Niedługo później przekonałem się, że znalazłem się w wyjątkowym towarzystwie przepełnionym wielbicielami Stachursky'ego. Mój ulubiony artysta rozbrzmiewał tu nieustannie; a ja miałem wrażenie, że każda piosenka ciągnie się godzinami; być może zresztą faktycznie tak było, nie miałem zegarka ani telefonu, ani nawet ochoty, by sprawdzić godzinę, wolałem oddać się w pełni zabawie, wyginać moje strapione tygodniami spędzonymi w zamknięciu ciało w rytm tak bliskiej mojemu sercu muzyki i wraz z roztańczonym tłumem krzyczeć raz po raz „Graj, grajku, graj!”, gdyż taki panował tu obyczaj, pić błękitny alkohol z wciskanych mi do kieliszków i wodę z plastikowych kubków, które raz po raz ktoś życzliwy dostarczał wprost do moich rąk. W rzadkich chwilach zmęczenia udawałem się na kanapę, gdzie po raz kolejny sięgałem po słomkę i przyjmowałem znajomy proszek, patrząc na kalejdoskop nieznajomych, lecz nieustannie gościnnych i wdzięcznych twarzy, który przewijał mi się przed oczami i których nigdy wcześniej w okolicy nie widziałem. Nie dręczyło mnie nic i po wielu samotnych dniach napędzanych czarnymi myślami było to dla mnie uczucie wyjątkowe. Nie sposób zresztą opisać całego przebiegu tej pełnej muzyki nocy, która zdawała się trwać w nieskończoność, znacznie dłużej niż każda z poprzednich, które były moim udziałem, a miałem ich już przecież wówczas na karku niemało. W końcu zorientowałem się jednak, że ciał na parkiecie ubywa i nie chcąc nadużywać gościnności ludzi, którzy na tę jedną wyjątkową noc przyjęli mnie do swego stada, jąłem myśleć o powrocie do domu. Choć towarzyszyła mi przy tym pewna niechęć, wiedziałem, że mój powrót jest nieuchronny i przy kolejnym wciskanym mi do rąk kieliszku dałem do zrozumienia, że w moim przypadku jest to już ostatni, wykrzyczałem z rzedniejącym już tłumem „Czemu wy nie macie tutaj kieliszków / Czemu tu nie macie wielkich kieliszków / Czemu wy nie macie dużych kieliszków / Czemu tu nie macie mega kieliszków”, znalazłem mój poniewierający się w kącie płaszcz, przywidziałem go i skierowałem się do wyjścia.

Obudziłem się z zimna, było już jasno, a ja leżałem pośrodku łysego o tej porze roku pola. Na oślep leciałem do domu, raz po raz upadając, nie chciałem bowiem, by ktokolwiek ujrzał moją zmienioną nocą wypełnioną zabawami twarz, w końcu wpadłem do domu i popędziłem po schodach do pokoju, który wówczas nazywałem moim; zamknąłem się w nim i spędziłem trzy ciężkie, przepełnione niewesołymi myślami dni, a gdy wreszcie na powrót stałem się sobą, wyruszyłem na poszukiwania dworu, w którym spędziłem tamtą noc.

Mimo najstaranniej podjętych poszukiwań, nigdy go jednak nie znalazłem. Nie śmiałem też dopytywać o niego miejscowych, a gdy do moich uszu doszło, że mówi się w okolicy o mnie jako o tym, który z samym diabłem tańcuje, czym prędzej wymówiłem pokój i przeniosłem się w miejsce, gdzie na mój temat nie krążyły żadne plotki.  
<br/>
<br/>
<em>W tekście wykorzystano solidne porcje opowiadania „Muzyka Ericha Zanna” H.P. Lovecratfa w tłumaczeniu Macieja Płazy.</em>
