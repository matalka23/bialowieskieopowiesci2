## 1.

– Gdzie oni są? Powinni już tu być – Marta bezskutecznie próbuje otworzyć zamkniętą bramę. – Mówili, że będą w południe, a już jest kwadrans po.

– Może byli i sobie poszli - Martyna opiera się o samochód. Grzebie w torebce, szukając papierosa.

– No jak to „sobie poszli”? Przecież ja przelałam pieniądze za nocleg! To jest Slowhop, to nie było tanie!

– To może się spóźniają, może zadzwoń.

– Tak zrobię. Jak chcesz palić, to zamknij drzwi.

– Okej. – Martyna trzaska drzwiami samochodu. – Sorry, niecelowo.

To Marta zorganizowała wyjazd. Są jej urodziny, kończy 35 lat. To nie jest równiutki jubileusz, ale lepszy powód do świętowania niż 34 albo 36 urodziny. W każdym razie można zaprosić kilka osób na wspólny weekend w domku pod puszczą. Zaraz przyjadą cztery osoby. Kinga, z którą dziewczyny znają się od wieków albo przynajmniej tak im się wydaje, bo żadna nie umie przyszpilić, gdzie w zasadzie pierwszy raz się zobaczyły. Odnoszą wrażenie, że tak długo chodziły w te same miejsca – na koncerty dziewczyńskich zespołów, spotkania o feministycznych książkach wydawanych przez Krytykę Polityczną czy protesty, naprawdę dużo protestów – że aż się ze sobą skleiły i tak już sobie żyją. Mówią, że nawet by się nie musiały umawiać, i tak by przyszły w to samo miejsce. Czasem w to nawet wierzą. A czasem przychodzą, rozglądają się i patrzą, że nie ma Kingi i już mają do niej dzwonić, pisać, kiedy ona się wyłania, bo była w łazience albo na szlugu, przeprasza, ale ktoś ją akurat zasłonił, wyższy, szerszy albo w większym palcie, to dlatego nie było jej widać. Tak rzecz się ma oczywiście w Warszawie, bo na ten wyjazd przecież musiały się umówić. Będzie jeszcze Adrian, Marta poznała go na studiach, kulturoznawstwo, żadne z nich obecnie nie pracuje w zawodzie, ale też żadne nie wie, co to by miał być w zasadzie za zawód. Adrian charakteryzował się wówczas tym, że na zajęcia często przychodził zjarany, a humorek miał generalnie dobry i zaczepny. W sumie przez te wszystkie lata nie za bardzo się zmienił, co jest zazwyczaj wartościowane pozytywnie. „To taki labrador w ludzkiej skórze” – tłumaczyła kiedyś Marta Martynie. No i ostatnia dwójka, czyli Kamil i Ada. „Oni są jak kulawe konie. Jedno się trzyma drugiego i nigdy nie odpuszczą” – mówiła zawsze Marta, nie zastanawiając się nad tym, czy to sensowna metafora. Więc cztery osoby. Są już w drodze, wkrótce przyjadą. A one, Marta z Martyną, chciały podwieźć jeszcze kogoś, ale zwyczajnie nie miały już miejsca. Marta wypchała cały samochód piciami i jedzeniami z myślą o gościach. Martyna, jej dziewczyna, planuje z tej okazji niespodziankę, ale o tym potem.

– Mówią, że będą za 5 minut – Marta się piekli. – To już 20 minut spóźnienia!

– Marta, nie jesteś w robocie, spokojnie. Jest dwunasta, reszta ma tu być nie wcześniej niż za dwie godziny.

– Dobra, ale ja mam kupę rzeczy do roboty. Muszę to wszystko przenieść z samochodu, wystawić, przyozdobić chałupę, nadmuchać balony, wywiesić serpentyny, przygotować obiad, przekąski, nakroić marchewkę i selera...

– Słuchaj, ja myślę, że reszta ci wybaczy, jeśli na ich przyjazd seler i marchewka nie będą pokrojone. Albo jeśli ich poprosisz o nadmuchanie balonów. Wycziluj – Martyna podchodzi do Marty i ją przytula.

– Weź, co ty robisz! Jeszcze nas ktoś zobaczy!

– To niech patrzy, co mnie to obchodzi. Marta, co z tobą jest? Tak się boisz, że doświadczymy homofobii, spędzając dwa dni w domku i w lesie.

– Po pierwsze: to jest puszcza, a nie las, a po drugie: żebyś wiedziała. Ty nie masz pojęcia, jacy ludzie są.

– Bo nigdy żadnych nie spotkałam...?

– Wiesz o co mi chodzi. Ja się tu urodziłam.

– Z mojej wiedzy wynika, że urodziłaś się w Białymstoku, a nie tu, na skraju puszczy.

– Wiesz, o co mi chodzi.

– Właśnie nie do końca. Nie mogę cię przytulić jak się wkurwiasz?

– Możesz, ale żeby to nie było, no, żeby nie było nacechowane.

– „Nacechowane”?

– Wiesz, o co mi chodzi.

– Powtarzasz to, ale nie, nie wiem.

– To może zgoogluj sobie foty z pierwszego marszu równości w Białymstoku, wtedy się dowiesz.

– Zgooglowałabym, ale po pierwsze to je widziałam, a po drugie to nie mam tu zasięgu. Ty masz?

– Słaby, ale jakiś tam mam.

– Pokaż telefon, to sobie zgoogluję – Martyna wyciąga rękę w kierunku telefonu Marty.

– Zostaw! Mówiłaś, że je widziałaś!

– Daj mi to! – Martyna nie ustępuje, szarpie Martę za rękę.

– Weź mnie nie szarp!

– Daj ten telefon! – Martyna ma zacięty wyraz twarzy. Telefon wypada z ręki Marty i ląduje w kałuży.

– Kurwa mać, mówiłam: nie szarp.

– Sorry, to miały być takie żarty. Mamy ryż? Wsadzę ci do ryżu i będzie dobrze.

– Sama sobie wsadź do ryżu.

– A żebyś wiedziała, że sobie wsadzę.

## 2.

– I co z tą furą? – pyta Marta.

– Rozkraczyła się dwie wioski stąd – odpowiada Kinga. – Czy to są może raczej miasteczka? W każdym razie chłop nas podwiózł i powiedział, że jak naprawi, to przywiezie samochód.

– A co naprawi?

– Coś tam naprawi. Jezu, nie wiem co. Ważne, że już jesteśmy.

Martyna wbiega do pokoju z butelką szampana w dłoniach. Trzęsie nią i zabiera się do otwierania.

– Zaczynamy obchody! – krzyczy.

– Nie rób tego! Zabiorą mi kaucję!

– A skąd ty wiesz, co ja planuję?

– Przecież widzę, że chcesz otworzyć nabąblonego szampana – mówi Marta.

– A, to masz rację, właśnie to chciałam zrobić.

– To może tego nie rób w takim razie. A gdzie reszta? – to pytanie do Kingi.

– Chyba się zagadali z tym chłopem co nas podwiózł.

– To on taki ciekawy?

– Wiesz, jaki jest Adrian. Joint z rana i każdy mu się ciekawy wydaje.

– A reszta?

– Reszta paliła z nim.

– A, to pewnie sobie pogadają.

– Pewnie tak.

## 3.

Jeszcze nie wiedzą, że cały czas są obserwowani. Przyjechali się bawić, świętować. Nie sprawdzają, czy ktoś chowa się w krzakach za domem, za grubymi pniami drzew, w szopie. Po co by to mieli robić? Nie czują unoszącej się atmosfery grozy. Jeszcze nie można jej kroić nożem, ale ostrze już lśni w słońcu.

## 4.

W końcu są już wszyscy, usiedli. Na kanapie Marta i Kinga, obok Kamil i Ada, oni byli kiedyś razem, ale to było tak dawno, że dziś to niemal bez znaczenia, tak przynajmniej utrzymują, więc reszta im wierzy, choć trochę powątpiewa, gdy okazuje się, że Kamil jest na każde skinienie Ady, a Ada biegnie do Kamila z rosołem, gdy tylko napomknie o tym, że jest chorawy, „któż zrozumie te szalone dzieciaki”, tak mówi zwykle Adrian, który teraz siedzi na krześle, i wszyscy się zwykle śmieją z tego powiedzonka, bo w zasadzie co ich wszystkich obchodzi symbiotyczna relacja tej dwójki, w gruncie rzeczy to tylko ich sprawa; na drugim krześle siedzi Martyna, wierci się.

– Plan jest taki – zaczyna Marta – że najpierw muszę nakroić marchewkę. – Martyna jęczy. – Weź może nie jęcz. To jest przecież świetny plan.

– Prawda, to ty krój, a my będziemy patrzeć – mówi na to Martyna.

– Taka właśnie była moja intencja, kiedy was tutaj zapraszałam. – To jest żart, więc wszyscy się śmieją. – Więc najpierw wy pooglądacie, jak je kroję, potem je sobie zjemy, napijemy się wina, w grę zagramy.

– Tomb Rider? – pyta Adrian i znowu słychać śmiech.

Otwierają piwo: najpierw zero, potem z alkoholem. Siedzą, jedzą, odgrywają memy. Wstają i śpiewają. Na zewnątrz słońce przesuwa się niżej i niżej. Zaczynają się szykować do ogniska. Nie muszą szukać drewna, jest w cenie domku.

Martyna czeka na moment, kiedy Marta znika z pola widzenia.

– Dobra, to prezenty na ognisku, co wy na to? – szepcze.

– Cool – odpowiada Kamil.

– Dobra – mówi Adrian.

– J-P-R-D-L, zostawiłam w samochodzie – to Ada.

– To ja może po to podskoczę? – wyrywa się Kamil.

– I jak ty to niby zamierzasz zrobić? – Martyna przewraca oczami.

– Właśnie, to przecież dwie wioski stąd. Czy tam miasteczka – Kinga dalej nie wie.

– Podjadę.

– Niby czym?

– Widziałem tu rower.

– I co powiesz Marcie?

– Może że szlugi wyszły? – proponuje Adrian.

– Za słabe.

– No i nie palę, po co bym miał po nie jechać?

– No to wóda.

– Co wóda?

– Powiesz, że będziemy pić wódę. Ja i ty – mówi Adrian. – Jak to chłopy.

– Lepsze.

– Wciąż słabe.

– Ale wystarczy.

## 5.

Jeszcze nie jest ciemno, ale już niedługo będzie. Kamil wyjeżdża spod domku. Skręca w lewo, w kierunku drzew. Jedzie po piaszczystej ścieżce. Nagle o coś zahacza. Spada, szoruje wnętrzem dłoni po piachu, rozwala sobie kolano o kamień. Przeklina.

Podnosi się i rozgląda. Do drzewa z prawej strony i do drzewa z lewej strony przyczepiona jest metalowa linka. „A więc to o nią się potknąłem”, myśli Kamil. Próbuje wstać, ale dostaje czymś w głowę. Tym czymś jest siekiera. W głowie robi się dziura, płynie z niej krew.

I teraz robi się ciemno, ale tylko dla Kamila.

## 6.

Nad ogniskiem smażą się kiełbaski. Wyglądają zwyczajnie, ale są wege. W żarze zakopane są ziemniaki, ich czas jeszcze przyjedzie.

– Ale tu jest spokojnie – mówi Kinga. – Mogłabym tak siedzieć i siedzieć.

– Super jest. Aż się chce zrobić zdjęcie.

– Tak, zróbmy zdjęcie! Nie zrobiliśmy jeszcze wspólnego!

– Ale bez Kamila?

– Ada, jedno bez niego chyba możemy zrobić.

Ada grzebie w kieszeni. Wyciąga telefon.

– Chodźcie zrobię wam tak przez ogień. Ustawcie się.

Kinga, Adrian i Marta z Martyną pozują do fotografii. Ada wkręca się, szuka kadru, niemal wsadza ręce w ogień.

– Ada, nie skacz tak, bo ci telefon wpadnie i będzie płacz.

– Nic mi nie wpadnie – mówi Ada i wtedy telefon wpada jej do ognia. – Co mam robić, co mam robić?! – krzyczy Ada.

– Nie wkładaj rąk w ogień!

– Ałaaaaaa!!!!! – krzyczy Ada, bo jednak włożyła.

– Czekaj, spróbuję kijem – Kinga rzuca się do pomocy. Manewruje patykiem w ognisku, wypycha z niego trzy ziemniaki i telefon. Leżał tam raptem chwilę, ale to wystarczyło, żeby się nadtopił i wyłączył.

– Man down – mówi Adrian.

– Wiecznaja pamiat – mówi Marta.

Martyna kreśli znak krzyża.

– To co, robimy mu pogrzeb? – proponuje Kinga.

– Coś ty, przecież zaraz się włączy, musi tylko ostygnąć – to Ada.

– Pierwsze stadium żałoby: zaprzeczenie – mówi Adrian.

– Jakiej żałoby, weź nie pierdol. Jestem wściekła.

– Drugie stadium żałoby: gniew.

– Gdyby się dało cofnąć czas, cholera.

– Trzecie stadium żałoby: targowanie się.

– Smutno mi, ledwo go kupiłam.

– Czwarte stadium żałoby: depresja.

– Dobra, on się chyba nie włączy – mówi Ada.

– Piąte stadium żałoby: akceptacja. Szybko poszło. To co, zakopujemy denata?

– Spadówa, Adrian. Ciebie zaraz zakopię.

– To może teraz czas na prezenty – pyta Kinga.

– A nie czekamy na Kamila?

– Dzwoniłam, nie odbiera. Pewnie już jedzie.

– Pre-zen-ty! Pre-zen-ty! – krzyczy Marta.

– Okej, to poczekaj tu chwilkę.

## 7.

Marta siedzi sama przy ognisku. Z głośniczka leci muzyka, Hallogallo. Podnosi kij i zaczyna rozgrzebywać żar. Wpycha do niego z powrotem te ziemniaki, które wypadły przez Adę. „Dalej są twarde, potrzebują czasu”, myśli sobie. I nagle ktoś zasłania jej usta, a potem podnosi do ją góry. Ada przez chwilę się cieszy, myśli, że to niespodzianka. Ale zaraz czuje, że nie może oddychać. Wtedy zaczyna się wyrywać. W ręku ma kij, na oślep uderza nim napastnika. Gryzie go w rękę. On ją puszcza, ona spada na ziemię. Patrzy na niego przez ułamek sekundy; jest wielki jak żubr, ma też maskę żubra. „Czy ona jest prawdziwa?”, Marcie trudno ocenić. Ucieka w kierunku lasu. „Dlaczego nie biegnę do domu? Zamknęlibyśmy drzwi, bylibyśmy bezpieczni...”. Obraca się, żeby zobaczyć, czy to możliwe i wtedy napastnik znów ją łapie, tym razem w dwie ręce, podnosi i łamie jak patyk. Piosenka się kończy, włącza się kolejna na płycie, Sonderangebot.

## 8.

– Gdzie jest Marta?

– Pewnie się przed nami chowa.

– Nie chce dostać prezentów?

– Na pewno chce, widziałeś, jak się cieszy.

– Dobra, znaczy, że mamy jej szukać?

– No raczej.

– To ja wyłączę tę muzę. Co to w ogóle jest?

– Neu!

– Co?

– Taki niemiecki zespół krautrockowy.

– Jaki?

– Krautrockowy. Niemiecki rock psychodeliczny.

– Ta nazwa to od kapusty kiszonej?

– Cholera ich wie. Może być, że tak.

– Marta! Marta, gdzie jesteś?

– Rozdzielmy się, co?

– Okej.

– Ja idę z tobą – mówi Ada do Kingi.

– Dygasz się?

– Nie, ciemno jest i nie mam telefonu.

– A gdzie jest twój telefon?

– Wiesz co...

– Sorry, zapomniało mi się.

– Wiesz co, a mogę jeszcze od ciebie zadzwonić do Kamila?

– Jasne, dzwoń.

– Nie odbiera.

– Pewnie jedzie.

– Pewnie tak – Ada udaje, że jest spokojna, ale już zaczyna się martwić.

## 9.

Dziewczyny chodzą wzdłuż posesji i nawołują. Przeczesują teren centymetr po centymetrze. Świecą telefonami tak, jakby Marta miała się skryć między źdźbłami trawy. A jej tam nie ma.

W tym czasie Adrian siedzi przy ognisku. Wyciąga bletki i tytoń, zabiera się za skręcanie jointa. To dla niego jak medytacja, całkiem pochłonięty, nie zauważa nawet, że ktoś się zbliża. Dziewczyny zresztą też nie, są zajęte świeceniem po trawie, przewracaniem kamyczków, szukaniem Marty między płatkami kwiatów i ziarenkami piasku.

Osoba zbliżająca się do Adriana ma chyba z dwa dwadzieścia wzrostu, jest większa niż drzwi, szersza niż drzwi. Łapie go od tyłu, całkiem tak jak wcześniej Martę, Adrian nie bierze tego za żart.

– Rozsypujesz mi! – krzyczy, mając na myśli jointa.

A potem się ogląda i widzi tę ogromną osobę w masce żubra i ani przez sekundę nie myśli, że to jest ktoś, kogo zna. Po prostu nie zna takich osób, wie o tym i się nie musi upewniać. Wyciąga ramię w kierunku ogniska, bierze nadpalony kij i zaczyna okładać postać żarzącą się stroną. Na nic. Ona ją chwyta w pięść i gasi jak zapałkę. W drugiej dłoni ma siekierę. Adrian dostaje nią dwa, trzy, cztery razy i to już wystarczy. Jego głowa, tylko i wyłącznie głowa, wpada prosto do ogniska. Najpierw czuć palące się włosy, potem mięso.

## 10.

Ada łapie Kingę za ramię. Mocno. Kinga widzi twarz Ady. Ma rozszerzone źrenice. Patrzy na coś przerażona. Kinga też tam patrzy. Widzi człowieka. Jest wielki jak żubr. Ma maskę żubra. Atakuje Adriana siekierą. Kinga wyciąga brodę w kierunku domu. Ada wie, że to znak, żeby tam biec. Więc biegną. Dopadają do drzwi. Otwarte. Oddychają z ulgą.

– Gonił nas?

– Nie wiem.

– Trzeba zamknąć.

– Są tu rolety?

– Chyba są.

– Opuśćmy je.

– Jak?

– Klikaj tam.

Wchodzi Martyna. Była w łazience. Nie wie, co się dzieje.

– Szybko, zastaw czymś drzwi!

– Ale dlaczego?

– Wyjaśnimy ci później.

– Czy to jest na serio? – Martyna wciąż nie wie.

– Tak! – krzyczą obie.

Więc barykadują. Opuszczają. Zatrzaskują. Biegną na górę, na wszelki wypadek robią to samo.

– Teraz możecie mi wytłumaczyć, co się tu dzieje – mówi Martyna, kiedy już siedzą na kanapie. Częstuje je papierosami i biorą, nie odmawiają, choć jeszcze godzinę temu taka propozycja by je obrażała. Zaciągają się łapczywie i opowiadają.

## 11.

Siedzą już z godzinę i nic się nie dzieje. Nikt się nie dobija do domku, nikt ich nie atakuje. Ada co pięć minut dzwoni do Kamila. Kamil nie odbiera, bo nie żyje. Martynie powoli kończą się szlugi. Ma jeszcze drugą paczkę, zostawiła ją w samochodzie. Zaczyna się rozglądać za kluczykami, wpada na pomysł:

– A co, jeśli my po prostu stąd odjedziemy?

– Ale że samochodem? – pyta Kinga.

– Bez Kamila? – pyta Ada.

– Spokojnie, pojedziemy gdzieś po policję, zawołamy straż graniczną czy coś.

– Niech się do czegoś przydadzą, a nie biednych ludzi gnębią.

– Dokładnie.

– Powiemy im, co się tu odpierdala, i oni ich znajdą.

– Martę znajdą, Kamila znajdą...

– Adriana...

– Adriana, niestety, szukać nie muszą.

– Ciągle jakoś nie mogę zapamiętać.

– Mnie też się to wydaje niemożliwe.

– Szczerze mówiąc, to ja się tu czuję bezpieczniej. Jesteśmy konkret zabarykadowane.

– Właśnie, no i gdyby Kamil wrócił...

– Nie to nie, nie będę was przekonywać. Zróbmy tak: ja pojadę, zawołam kogoś i będzie – kurde – dobrze.

– Będzie – kurde – dobrze?

– Będzie. Kurde. Dobrze.

Martyna przesuwa komodę barykadującą drzwi, otwiera je i wychodzi. Patrzy na dziewczyny, uśmiecha się. One też się uśmiechają. To wszystko smutne uśmiechy. Następnie zamykają drzwi, przekręcają klucz i z powrotem przestawiają komodę.

## 12.

Martyna biegnie do samochodu. Wkłada kluczyk do zamka, drzwi się otwierają, oddycha z ulgą. Siada za kierownicą, chce jechać, nie da się. Martyna nie ma prawa jazdy, to jest fakt, ale samochód umie odpalić. Uczciwie mówiąc, jeździła tu i tam, choć wiedziała, że jej nie wolno. Więc dziwi się, że auto nie startuje. Kręci kluczem, kręci i kręci, na nic.

Dociera do niej, że nie jest bezpieczna. Biegnie w stronę domu. Łomocze w drzwi. Otwierają się. Robi krok.

## 13.

Martyna pada na kolana.

Próbuje się bronić, ale to na nic.

Szoruje rękami po ganku, drzazgi wbijają się jej w nadgarstki.

Pada na twarz, rozwala sobie brodę.

Widzi kałużę krwi. „Czyja to?”, myśli, a potem już nie myśli nic.

14.

Człowiek wielki jak żubr i mający na sobie maskę żubra wpada do domku. Wszystko dzieje się szybko, dziewczyny ledwo odskoczyły od drzwi. Kinga biegnie na górę, Ada za nią. Potyka się o dywan, upada, wstaje. Zerka za siebie. Człowiek wielki jak żubr jest tuż za nią. Znowu się potyka, tym razem o jakiś kabel. Siekiera trafia ją w jedną nogę, potem w drugą. Ada próbuje wstać, ale wtedy dostaje w plecy.

– Muszę zadzwonić do Kamila – mówi.

Sięga ręką przed siebie, na oślep. Szuka telefonu. Nie ma go tam. Znowu dostaje siekierą: ręka, ręka, głowa.

– Muszę zadzwonić do Kamila – mówi, a potem już nie mówi nic.

## 15.

Pora na rekapitulację.

Kamil zginął jako pierwszy, w lesie. Potem Marta, przy ognisku. Dalej Adrian, też przy ognisku. Martyna na ganku, pod drzwiami. Ada w salonie, raptem przed chwilą.

Wiemy, że morderca jest wielki jak żubr i ma na sobie maskę żubra. Dalej nie wiemy, kim jest ani jaki ma motyw. Czy ma jakieś dramatyczne backstory? Być może się tego wszystkiego nie dowiemy. Co by było bardziej rozczarowujące: kiepskie backstory czy totalny brak motywu?

## 16.

Kinga jest już na górze. Barykaduje się w sypialni. Zastawia drzwi łóżkiem, to nie wystarczy na długo. Siekiera wchodzi w sosnowe drzwi jak w masło, Kinga ma flashbacki z Lśnienia i wie, że nie ma na nie czasu. Robi susa w stronę balkonu, otwiera, wychodzi, patrzy w dół, jest dość wysoko, ale nie za wysoko, patrzy za siebie, człowiek w masce żubra już otworzył sobie drzwi, zaraz ją dopadnie, to kwestia kilku sekund, Kinga wychodzi za barierkę, Kinga skacze, Kinga otrzepuje się i biegnie, i znowu myśli, że jest całkiem jak na filmach, bo biegnie wolniej, jest wyraźnie poobijana, Kinga zna te sceny, Kinga myśli, co teraz robić, gdzie się chować, Kinga obraca się i wtedy on ją dopada. Ale spokojnie, Kinga jest przygotowana, Kinga ma w kieszeni nóż i Kinga go z kieszeni wyciąga, Kinga wbija nóż w łapska napastnika, aż ten ją puszcza, Kinga nagle spada na ziemię, a następnie Kinga podbiega do ogniska i wyciąga z niego pieczone ziemniaki, parzą jej dłonie, rzuca nimi w człowieka w masce żubra, na chwilę go to zatrzymuję, a nie na długo, „Trzeba biec, trzeba biec”, powtarza sobie Kinga i stara się nie utykać, usiłuje rozwinąć prędkość, przeskakuje przez ogrodzenie – uczciwie mówiąc, nie było zbyt wysokie, a ona zawsze nieźle skakała – i biegnie po drodze, jest już ciemno, świecą rzadko stojące latarnie, Kinga stara się biec tak, żeby nie całkiem ją oświetlały, ale też, żeby nie być całkiem w ciemności, boi się, że o coś się potnie, że coś tam się czai, za sobą słyszy ciężkie kroki i słyszy dyszenie, wie, że dochodzi ono spod maski żubra, wie, że ten straszliwy człowiek jest parę metrów za nią i wie, że nie może się zatrzymywać, i wtedy zza zakrętu wyłania się samochód, świeci światłami, Kinga go poznaje, bo to jest jej samochód, za kierownicą siedzi chłop, ten sam, który miał naprawić i jak się można domyślić – naprawił, skoro samochód jedzie, to znaczy, że został naprawiony, „Skoro samochód jedzie, to znaczy, że muszę go zatrzymać”, myśli Kinga i wybiega prawie przed koła, macha rękami, krzyczy: ratunku!, pomocy!, a także inne rzeczy, które się krzyczy w takich sytuacjach, auto się zatrzymuje, Kinga wsiada, każe kierowcy jechać, jechać przed siebie, a kiedy już mijają przekreśloną na biało zieloną tabliczkę, Kinga każe mu zamienić się miejscami, zawraca auto i widzi, że ogromny człowiek w masce żubra stoi na drodze, więc rozpędza się i w niego uderza, on koziołkuje całkiem tak, jakby nie było ogromny, całkiem jakby ważył tyle co piłka z powietrzem, ale w przeciwieństwie do piłki nie odbija się, pada na drogę i na niej leży, Kinga widzi to w tylnym lusterku, bo jedzie do przodu i dopiero zaczyna się uspokajać.

## 17.

Na miejsce docierają odpowiednie służby. Wierzą Kindze, ale co mają zrobić, skoro po człowieku w masce żubra nie ma śladu?

## 18.

Kinga wraca do domu. Dobrze wiemy, że przez wiele dni, miesięcy, lat nie będzie całkiem spokojna. A może nie będzie spokojna już nigdy. Może tak.
