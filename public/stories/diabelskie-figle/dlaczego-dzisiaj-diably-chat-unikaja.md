Porządek dziejów jest taki: najpierw był sobie Młody i jego Starzy. Kiedy Młody wziął ślub i urodziło mu się dwóch Młodych, sam stał się Stary, a jego Starzy to byli już wtedy starzy Starzy.

Cała szóstka mieszkała pod jednym dachem. Był to zresztą dach stary (pisane małą). Niewygodnie tak żyć na kupie, może i ciepło, ale za gęsto. Dlatego Stary zaczął budować dom, a pomagał mu w tym jego Stary. W tym czasie kobiety opiekowały się dziećmi, gotowały i odkurzały, gdyż takie to były niestety czasy, że trudno sobie było wyobrazić, żeby kobiety mogły się zająć czymkolwiek innym niż opieką nad dziećmi, gotowaniem i odkurzaniem. Tak więc dzień za dniem i noc za nocą opiekowały się, gotowały i odkurzały, odkurzały, gotowały i opiekowały się, a dom rósł w górę i na boki i nawet w dół, a kiedy był już gotowy, kobiety wzięły się za pakowanie, cały ten niewielki dobytek wsadziły do toreb i pudeł, a potem przyszli mężczyźni i zaczęli nosić te toby i pudła z domu do domu, z domu do domu, aż w starym domu nie było już ani jednego pudła, aż wszystkie torby znalazły się w domu młodym, to znaczy nowym.

Stary z Żoną i Młodymi wreszcie się przenieśli; było to wydarzenie radosne i wyczekiwane. Pierwsza noc w nowym domu – to coś, co chciałoby się zapamiętać na resztę życia. Weszli pod wieczór z szerokimi uśmiechami, zamknęli za sobą drzwi, ale kiedy je otworzyli rano, ich twarze były przerażone, źrenice rozszerzone i wyglądali, jakby się postarzeli o dekadę, nawet Młodzi nie byli już aż tacy młodzi.

– Wracamy do was – powiedział Stary.

– Dlaczego? – zapytał Stary Stary.

– Diabeł tu zamieszkał.

Resztę dnia mężczyźni nosili torby i pudła z domu do domu, aż w nowym domu nie było już ani jednej torby, aż wszystkie pudła znalazły się w domu starym. Kobiety wzięły się za rozpakowywanie, a do wieczora cały dobytek z powrotem wylądował w tych samych kątach, w których stał przez ostatnie lata.

Do nowego domu więcej nie wchodzono, bano się go.

Aż pewnego dnia w okolicę zawędrował tajemniczy wędrowiec, jeden z tych, którzy pojawiają się w historiach nie wiadomo skąd, zmieniając ich bieg raz na zawsze. Wyglądał tak, jak tajemniczy wędrowiec wyglądać powinien, miał wszystko, co tajemniczy wędrowiec miał mieć, a gdy się w końcu odezwał, brzmiał tak, jak się można było spodziewać, że zabrzmi. A powiedział tak:

– Szanowni gospodarze! Czy znalazłby się u was jakiś kąt, w którym mógłbym spędzić noc?

– Niestety – powiedział Stary Stary – nasz dom jest mały i tłoczymy się w nim w szóstkę, nie ma szans.

– A ten nowy, tu obok, kto w nim mieszka?

– To mojego syna.

– Jak to? Macie dwa domy i nie chcecie mi udostępnić byle kąta do spania? Nie jest to przykład obywatelskiej postawy.

– Ach, gdyby to tylko od obywatelskiej postawy zależało, to pan by już tam pod pierzyną dawno chrapał. Ale problem jest taki, że w tamtym domu mieszka diabeł.

– A czy mógłbym się o tym naocznie przekonać?

– Wie pan co, jak pan chce, to pan może. Tylko żeby potem nie było do mnie pretensji.

– Spokojnie. A łóżko tam jest?

– Jest łóżko, jest krzesło i jest stół.

– To co, mogę klucze?

– Otwarte jest. Diabeł tam mieszka.

Tajemniczy wędrowiec skierował się do nowego domu. Drzwi rzeczywiście nie były zamknięte, a w środku faktycznie było tylko nieco więcej niż nic. Tajemniczy wędrowiec położył się na łóżku, „twardawe”, pomyślał, usiadł na krześle, „niewygodne”, oparł się o stół i wtedy w jego łokieć wbiła się drzazga, zasyczał, a potem ją wyjął, na szczęście wystarczyły do tego paznokcie. Rozejrzał się po pomieszczeniach, nie było ich wiele.

– No i gdzie ten diabeł? – powiedział na głos i zaraz poczuł takie puk-puk w plecy, obrócił się i zobaczył, że stoi nad nim najpaskudniejsza istota, jaką kiedykolwiek widział. Poszarzała, łuskowata i wychudzona, na wierzchu każde z żeber i kościsty tyłek, paznokcie długie, rozdwojone, do tego cała istota obrośnięta jest szczeciną jak dzik, rozpoczynająca się od kopyt jak krowa i zwieńczona parą rogów jak kozioł. No i, wstyd powiedzieć, śmierdząca paskudnie.

– Tutaj – odpowiedział diabeł.

– Mhm – tajemniczy wędrowiec ostukał się po kieszeniach. Z jednej z nich wyciągnął papierosy, z drugiej zapalniczkę.

– Tu nie wolno palić.

– Rozmawiałem z właścicielem, nie zabraniał.

– Ale nie wolno.

– Podejdę do okna.

– Nie wolno.

– Do okna nie wolno podejść?

– Przy oknie też nie wolno palić.

– A dlaczego tak?

– Bo ja nie pozwalam.

– A pan to niby kto? Bo przecież nie właściciel.

– Ja tu mieszkam.

– Czyli lokator?

– Można tak powiedzieć.

– Czyli nie lokator?

– Trochę tak, trochę nie.

– Dobra, bo się pogubiłem. Nie mogę zapalić?

– Nie może pan.

– Bo pan tak mówi?

– Bo ja tak mówię.

– A pan jest kto?

– Ja jestem diabeł.

– Taki z piekła?

– Z piekła rodem, ale lądowy.

– Lądowy?

– Tak, żyję na lądzie. Aktualnie tutaj.

– Tutaj?

– Tutaj.

– I co na to właściciel?

– Uwielbia to. Nawet nie każe mi płacić.

– A płaciłby pan?

– Pewnie nie. W końcu jestem diabeł.

– Czyli nie mogę zapalić?

– Nie.

– Nawet przy oknie?

– Nawet przy oknie.

– Nawet trzy buchy?

– Nawet bucha nie.

– To, powiem panu, rozczarowanie. Dobra, to ja się może chociaż w takim razie ogolę.

– Co pan zrobi?

– Ogolę się.

– Ja to?

– Nie zna pan golenia?

– Nie znam, jestem diabeł, u nas takich rzeczy nie ma.

– To pan patrzy. Trzy dni się nie goliłem, tutaj już mi rośnie taka szczecina – Pokazuje. – Ja tego nie znoszę, ja się tego pozbywam. Ale teraz nie mogłem, w drodze byłem. Często jestem w drodze, taki mój los.

– A pan to w takim razie kto?

– Jestem tajemniczym wędrowcem, moim losem jest wędrować i za dużo nie mówić o sobie.

– Rozumiem. I ta szczecina, jak pan ją usuwa?

– Tu mam takie ostrze, taką brzytewkę.

– Brzytewkę?

– Brzytewkę. Ona jest ostra i usuwa zbędne owłosienie.

– Całkowicie?

– Całkowicie.

– Ale potem to odrasta?

– Tak, ale dopiero za jakiś czas. Cały myk polega na tym, żeby dobrze tę szczecinę usunąć.

– I wtedy jest pięknie?

– Wtedy jest nie tylko pięknie, ale i przystojnie.

– To wie pan co, ja się tak zastanawiam... Bo ja tu mam tę szczecinę... Pewnie pan nie zauważył, bo ja się ją staram zasłaniać ręką... Ale ona tu jest. A ja bym wolał, żeby jej nie było...

– I co ja mam z tym wspólnego?

– Tak sobie myślę, że może mógłby mi pan z tym pomóc...

– W jaki konkretnie sposób?

– Usuwając tę moją szczecinę. A ja bym panu wtedy pozwolił tu palić do woli.

– Dobra, możemy tak zrobić. To proszę siadać na tym krześle, a ja wyjmę moją brzytewkę. Muszę ją tylko trochę naostrzyć. Wie pan, to musi być ostre, jeśli ma sobie poradzić z tymi włosami. Co to jest, dzik?

– To są moje włosy. Takie mi rosną.

– Ale wygląda jak dzik. Sztywne i szorstkie.

– Tak, są sztywne, są szorstkie i wyglądają jak dzik. Wie pan, ja sobie zdaję sprawę z tego, że pięknym by mnie nikt nie nazwał.

– Mało powiedziane... – tajemniczy wędrowiec naostrzył brzytewkę. – Dobra, zaczniemy od pleców. Tylko uwaga, bo będzie bolało!

– Spokojnie, ja mam bardzo niski próg bólu. Czy raczej wysoki? Zawsze mi się miesza. W każdym razie mało co mnie boli. I rzadko.

– Zobaczymy.

Tajemniczy wędrowiec zabrał się do roboty. Diabeł zawył.

– To ma tak straszliwie boleć?

– Tak. To jest właśnie to cierpienie dla piękna, słyszał pan kiedyś o tej koncepcji?

– Prawdę powiedziawszy nie słyszałem. A to cały czas tak będzie boleć?

– Zależy od miejsca.

– To może ja się jednak rozmyśliłem.

– Wie pan, teraz to się już nie można rozmyślić. Usunąłem włosy z całego pasa na plecach, będziesz pan wyglądać jak jakiś punk au rebours!

– Jak kto?

– Nieważne. Brzydko będzie. Gorzej niż było. Skoro zacząłem, to muszę skończyć.

– Wie pan co, to może niech mi pan kopsnie szluga. Ja sobie zapalę i jakoś to wytrzymam.

Diabeł zapalił. Tajemniczy wędrowiec raz jeszcze naostrzył brzytewkę i znów zabrał się za robotę. Zdejmował z diabła skórę płat po płacie. Obierał go jak jabłko, jak ziemniaka. Krew sikała na wszystkie strony. Całe ściany były już czerwone. Za każdym razem, kiedy tajemniczy wędrowiec chciał zrobić krok, musiał się odklejać od posadzki. Pół centymetra lepkiej mazi. „W diable jest chyba więcej krwi niż w człowieku”, pomyślał.

– To ma tak boleć? – pytał ciągle diabeł.

– Tak – odpowiadał tajemniczy wędrowiec, skórując kolejne części jego ciała.

Diabeł póki żył, to się cieszył. Myślał o tym, że pozbycie się szczeciny mu pomoże. Dzięki temu zaistnieje, znajdzie sobie miejsce w społeczeństwie, przestaną się go bać, on się przestanie chować w tej chałupie, wszystko się ułoży, jeszcze ubierze się w garnitur, jeszcze będzie kandydować na posła z ramienia jakiejś libertariańskiej partii albo przynajmniej zostanie radnym, dlaczego by nie miał zostać radnym?, zdobędzie poparcie, no i przecież ma opinie, przecież ma zdolności, zresztą co tam się robi, się głosuje, a głosować to on umie, na tak, na nie, nawet wstrzymywać się od głosu potrafi, jest też w stanie przychodzić na radę miasta, a nawet na nią nie przychodzić, jeśli tylko zajdzie taka potrzeba, o tak! byłby naprawdę dobry w nieprzychodzeniu, jeszcze lepszy niż we wstrzymywaniu się od głosu, wreszcie by się z nim liczono, wreszcie by było, wreszcie, wreszcie, wreszcie.

Jak padł, to już padł.

Całkiem obdarty ze skóry, wszystkie mięśnie na wierzchu.

Tajemniczy wędrowiec otarł krew z twarzy. Wszystko wokół było czerwone. Zapalił, rozejrzał się.

– To miejsce nie nadaje się do spania – powiedział na głos, zakiepował na podłodze i wyszedł.

Nikt go już więcej nie spotkał, przynajmniej nie w tych okolicach.

Zakrwawionych ścian nie dało się pomalować, krew zawsze przebijała. We wszystkich pokojach unosił się żelazisty zapaszek. Dym wywietrzał, ale w domu i tak nie dało się mieszkać. Dalej stoi pusty; już nie jest nowy.
