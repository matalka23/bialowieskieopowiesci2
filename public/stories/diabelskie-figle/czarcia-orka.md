Dziecko nazywało się Ariel i porwał je diabeł. Rodziców przestrzegano. Nie przed diabłem, przed imieniem. Mówiono, że ściągnie na małego nadmiar uwagi. Będzie z tego bieda. Nie chodziło o to, że Ariel to znaczy lew boga, boży płomień. Chodziło o to, że nikt się tu tak nie nazywa. Ale rodzice postawili na swoim.

Dziecko nazywało się Ariel i miało osiem lat, kiedy porwał je diabeł. Był środek śnieżnej zimy; po tym można rozpoznać, że historia ta wydarzyła się już jakiś czas temu. Ariel nudził się jak mops. Ostatnio wiodło mu się nie za ciekawie. W szkole zachował się nierozważnie. Najpierw się wiercił. To jeszcze nic wyjątkowego, Ariel był z tych wiercących. Jak się do niego mówiło: „posiedź chwilę spokojnie”, to faktycznie przez chwilę siedział, ale potem znowu się zaczynał wiercić. Tyle że tym razem jeszcze wstał. Wspiął się na ławkę i zaczął tańczyć. I jeszcze śpiewał. „Ajlapokuja alehija makarena elsa fenelsa dia kasabrena ajlapokuja alehija makarena eee makarena!”, tak śpiewał, słychać to było w każdym kącie klasy. Wychowawczyni próbowała go uspokoić, Ariel odpyskował jej, używając słowa uznanego za brzydkie. Od razu wiedział, że przegiął, ale postanowił jeszcze powojować. Dalej tańczył na stole, ale mniej już w tym było radości. Ostatni raz zakręcił bioderkami i usiadł w ławce.

Wychowawczyni wezwała rodziców. Ariel trzymał kciuki, żeby poszedł ojciec. Wtedy może by mu się upiekło. Ojciec nie robiłby wielkiego halo z takich kwestii jak tańce i brzydkie słowa. Szybko przeszedł by nad nimi do porządku dziennego, może trochę zły z powodu zawracania mu głowy, ale nie na długo. Co innego matka. Zaraz po rozmowie z nauczycielką Ariel usłyszał od niej więcej słów uznawanych za brzydkie niż sam powiedział tamtego dnia. Poznał nawet dzięki temu kilka nowych, potem powtarzał je w głowie, żeby nie zapomnieć.

Matka w szkole oznaczała karę, to było pewne. Najpierw kilka klapsów, symbolicznych acz bolesnych. Potem liczne zakazy, wśród nich: zakaz spotykania się z kolegami, zakaz oglądania telewizji oraz zakaz wychodzenia na podwórko. Czyli równie dobrze można by było dać Arielowi nakaz zanudzenia się na śmierć, na jedno by wyszło.

Pierwszy dzień jeszcze jakoś wytrzymał. Połowę spędził w szkole, więc mógł przez chwilę nie myśleć o karze, a kiedy wrócił, zamknął się w pokoju i śpiewał po cichu piosenki z użyciem świeżo poznanych słów uważanych za brzydkie. Była to solidna rozrywka na wiele godzin. Szło nawet zapomnieć o telewizji, o kolegach i o wychodzeniu na dwór. Drugi dzień też nie był najgorszy. Znowu: najpierw szkoła, a potem jakoś poszło. Usłyszał muchę, zaczął ją tropić, złapał, powyrywał skrzydła i spuścił w sedesie. Zajęło mu to z godzinę. Potem trochę rysował, na temat właśnie tej muchy, a następnie kazano mu czytać, więc zrobił to, co zwykle, czyli włożył do Dzieci z Bullerbyn książeczkę z dowcipami. Za sprawą tego fotelu uchodził za największego fana Dzieci z Bullerbyn w promieniu co najmniej dwudziestu pięciu kilometrów, podczas gdy o przygodach Lassego, Bossego, Olego, Anny, Brity, Lisy i kogo tam jeszcze, wiedział tak mało, że nawet ich imion nie umiał by wymienić, a co dopiero powiedzieć, kto jest bratem kogo i ledwie kojarzył, gdzie te dzieci mieszkały.

Trzeci dzień był najgorszy. Przede wszystkim była to sobota. Zaraz po śniadaniu rodzice zapowiedzieli, że wychodzą, a jego zostawiają. Powiedzieli, że ma nie rozrabiać, nie drzeć się i nie biegać, nie włączać telewizora, nie używać gazu, nie puszczać wody, nie wychodzić z domu, zachowywać się w sposób grzeczny i ułożony. Że jest to sprawdzian jego dojrzałości, dzięki któremu okaże się, czy jest on chłopcem, czy zwykłą dzidzią. Ariel oczywiście dzidzią być nie chciał, ale miał swoje przypuszczenia. Dobrze wiedział, że nie chodzi o jego dojrzałość, tylko o to, że rodzice jadą najpierw do sklepów, a potem do babci, że w sklepach będą zabawki, na które można się pogapić, gazetki, które można przejrzeć, gumy do żucia i żelki, które można wyłudzić, a u babci będą chociażby ciasta, co najmniej trzy rodzaje, jedno z kremem. Wszystko to są sprawy, na które Ariel nie zasłużył i które powinny go ominąć z powodu kary. Przypuszczał więc, że chodzi właśnie o to, a nie o sprawdzenie, czy aby jest dzidzią. Dobrze zresztą wiedział, że dzidzią nie jest, bo która dzidzia zna tyle słów uważanych za brzydkie, co on? Prawdopodobnie żadna.

Rodzice zakładali buty, a Ariel przypominał sobie wszystkie te słowa. Oczywiście nie na głos, gdyby zaczął je wymieniać na głos, to pewnie by go przykuli do kaloryfera albo zamknęli w szafie. Nie, że robili takie rzeczy, po prostu Arielowi trudno było sobie wyobrazić dodatek do i tak odbywanej już przez niego kary. Samochód rodziców dawno zniknął za horyzontem, a Ariel dalej wymieniał w głowie wszystkie te słowa. Zna ich tyle, że nie może być dzidzią, to jest pewne. A skoro nie jest dzidzią, to może robić, co tylko chce, dlatego teraz Ariel całkowicie zignoruje zakazy rodziców i wyjdzie na pole.

Postanowił, że wyjdzie bez kurtki, bez czapki, a już na pewno bez szalika i rękawiczek. To nic, że był styczeń, temperatura na minusie, a do tego zawieja. W kurtce, w czapce to sobie mogą chodzić dzidzie, osoby niezdolne do decydowania o sobie. Ariel ma już osiem lat i może samodzielnie wybrać strój, to znaczy o ile nie ma w pobliżu ani rodziców, ani nauczycieli. Wziął piłkę, żeby ją kopać, i wyszedł, nie zamykając drzwi.

Biegł przed siebie i był wolny. Nie przeszkadzała mu zawieja, cieszył się prędkością i drogą, którą miał przed sobą. Czasem się wywracał, ale to też mu nie przeszkadzało. Był wolny, był szczęśliwy.

W tym miejscu mogłybyśmy go zostawić i takim go zapamiętać, bo dalej wydarzą się rzeczy złe.

Środkiem pola sunął pług zaprzęgnięty w dwa tury. Ariel od razu je poznał, nie miał żadnych wątpliwości i nie miał by ich także w przypadku mamuta włochatego, wilka straszliwego czy zupełnie niestrasznego dodo, gdyby tylko przed nimi stanęły. Wymarłe zwierzęta nie miały przed nim tajemnic, tylko one sprawiały, że zaglądał do książek. A więc dwa tury i pług. Pługiem powozi postać, którą Ariel prędko rozpoznał. Z dodania rogów do zapachu siarki wyjść może tylko jedno. Przestraszył się, zaklął pod nosem. Diabeł na niego patrzył, a oczy miał żółtawe, gadzie. Wyciągnął przed siebie palec wskazujący, paznokieć długi na osiem centymetrów, i gestem przywołał Ariela do siebie, dokładnie tak, jak to robią złole w kreskówkach. Ariel już się zdążył zsikać ze strachu i nawet nie przeszło mu przez głowę myśleć, czy aby nie czyni to z niego dzidzi. Na szarym bawełnianym dresie rozkwitała plama. Diabeł zaśmiał się złowieszczo, inaczej się tego śmiechu nie da nazwać. A Ariel szedł w jego stronę, to znaczy nogi Ariela szły, choć Ariel z całej siły próbował je powstrzymać. Piłka sama poturlała się w kierunku pługu. Woły stanęły na tylnych łapach i zaczęły nią wywijać jakby były Markiem Citko. Nie wyglądało to poważnie, Ariel pewnie pomyślał o tym coś więcej, gdyby nie to, że i Diabeł szedł z wozu i stanął przed chłopcem na swoich dwóch kopytach. Dopiero teraz Ariel zobaczył, że Diabeł jest ogromny, tak wielki jak tury albo i większy. Jak on się mieścił w tym małym wozie, czy to nie było humorystyczne? Niestety mowa jest o diable, więc nie było. Czy aby na pewno? Ariel próbował się rozbawić, żeby się nie bać. Nie przyniosło to żadnego, najmniejszego nawet skutku. Więc tak wygląda niemy krzyk, pomyślał Ariel, i wtedy pole się rozstąpiło, w dziurę wpadł on, dwa tury, diabeł i pług też w nią wpadł. A kiedy ziemia znów się zasklepiła, zawieja ustała i było cicho jak zwykle jest w zimową sobotę, kiedy nikt nie wychodzi z domu i nic się nie dzieje.

Można sobie tylko wyobrazić, co się wydarzyło, kiedy rodzice Ariela wrócili do domu, co działo się potem, w pierwszej godzinie nieobecności chłopca, kiedy jeszcze myśleli, że urwisuje gdzieś u kolegów, pod wieczór, gdy szukano go z psami i z latarkami, następnego poranka i jeszcze trzy dni później, za miesiąc, dwa, a potem za rok, za pięć, za dziesięć i za każdym razem, kiedy rodzice patrzyli na jego zdjęcia, które wisiały w całym domu, za każdym razem, gdy patrzyli na śnieg, na dom, na chłopców, na dzieci, na rodziny, na ludzi.
