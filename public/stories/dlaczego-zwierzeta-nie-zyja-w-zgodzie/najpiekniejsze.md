Jasne, rozumiem pytanie. Nie, nie trzeba go powtarzać, pamiętam. Pytaliście, co uważam za piękne. Różne, wiele mi się podoba. Sądzę, że piękne są wschody i zachody słońca. Promienie migoczące w koronach drzew. Mech, gdy się na niego patrzy z bliska. Porosty. Bagna, zwłaszcza spowite mgłą. Jeleń na rykowisku jest piękny. Nie krzywcie się, nie chodzi mi o obraz. Chodzi mi o prawdziwego jelenia na prawdziwym rykowisku. To jest potęga natury, a potęga natury jest przecież piękna. Znacie ten cytat, że piękno jest w oczach patrzącego? Tak mi się akurat przypomniał. Żubr jest piękny. Łoś, wilk i wydra. Nawet konik polski. I bóbr też jest piękny, przyznaję to niechętnie. Dlaczego? Przecież jak on się dowie, że tak powiedziałam, to on się będzie z tym obnosić. Żyć mi nie da. „Kuna mówi, że jestem piękny” – wszystkim tak będzie gadać. A przecież świerki też są piękne i sosny są piękne, i olsze są piękne, i dęby, i klony, i jesiony, i brzozy. Nie tylko sam jeden bóbr. Większość tego, co w Puszczy, wydaje mi się piękna. Ja ogólnie uważam, że dużo jest piękna na świecie, przynajmniej w tej części, którą znam. Gdzie indziej, to nie wiem, bo i skąd? Rzadko dochodzi tu do nas coś o innych częściach świata, choć oczywiście, czasem się zdarza, że ktoś mi opowie to i owo. Ale nie umiem powiedzieć, czy inne miejsca są piękne. Pytacie, czy uważam, że sowa jest piękna. Rozumiem, do czego to nawiązanie. Więc jednak chcecie gadać właśnie o tym. A ja myślałam, że tak po prostu mnie pytacie. Dobra, mogę opowiedzieć. One nie były piękne, zdecydowanie nie były piękne. Głowy miały wielkie, za to szyjki cieniuśkie, patrzyły na mnie jak głupie, jakieś takie ociężałe na umyśle. Nie mówi się tak? A, to przepraszam, my tu w Puszczy nie jesteśmy na bieżąco ze zdobyczami polszczyzny. W każdym razie sowa mi powiedziała, że jej są najpiękniejsze i jak zobaczę najpiękniejsze, to mam ich nie jeść. A ja chodziłam od gniazda do gniazda, głodna taka, w brzuchu mi burczało. Myślałam, że te wszystkie pisklęta wystraszę tym moim burczeniem. I tak by nie uciekły, małe nieloty. Ledwo skrzydełkami machały. Więc niektóre w tych gniazdach były naprawdę piękne, takie cukiereczki, takie małe miss. Tych nie ruszałam, dałam słowo. Dla mnie danie słowa znaczy wiele. Ale tamte – co to były za szkaradzieństwa! Trudno mi to nawet opisać. Jakieś takie niby młode, a już wyglądały jak stare. Jakby pleśń na nich była albo inny porost. Tak, wiem, że mówiłam, że porost jest piękny, ale nie jak rośnie na istocie żywej. One były jakieś takie jakby brudne. Oskubane. Lekko obrzydliwe. Ale byłam głodna. „Ładnych miałam nie jeść, to chociaż zjem te najbrzydsze” – tak sobie pomyślałam. I nawet, tak zupełnie szczerze mówiąc, to mnie to trochę brzydziło, że je jem. Ja naprawdę jestem estetką, wolę jeść to, co ładne. Pytacie, czy byłam zdziwiona, jak się okazało. Jasne, że byłam. Skąd ja miałam wiedzieć, że te szkaradzieństwa to dzieci sowy? Ona mówiła, że jej są ładne. Nawet piękne. Najpiękniejsze. Czy nie przyszło mi do głowy, że piękno jest w oczach matki? Powiem szczerze, że nie przyszło. To znaczy: koncepcja jako taka jest mi znana, ale w życiu bym sobie nie wyobrażała, że można się na nią powoływać, kiedy się udziela praktycznych uwag na temat swoich dzieci. Gdyby ktoś na przykład zapytał, czy dziecko ma alergię, a matka by powiedziała, że ma, ale tylko jedną, tylko na szanty i osoba, która by dostała taką informację za żadne skarby by nie narażała dziecka na Gdzie ta keja i 10 w skali Beauforta, ale za to nakarmiłaby dziecko powiedzmy żołędziem i w efekcie dziecko by zmarło, bo by się okazało, że jest uczulone na żołędzie, to kto by był winny? Zakładając oczywiście, że matka o tym uczuleniu wiedziała. Mówicie, że to nieadekwatna analogia? Może macie rację, wymyślam na bieżąco, ale chyba wiadomo, o co mi chodzi. Nie wiadomo? Chodzi mi o to, że jak już dojdzie do procesu, to ja jestem, wysoki sądzie, niewinna, bo jasne, że piękno jest w oczach patrzącego, to pierwsza rzecz, a druga, że jest to jednak niewątpliwie nieszczęśliwy wypadek, którego przyczyną są nieostre kategorie, kategorie można by powiedzieć z porządku filozofii, a konkretnie wręcz estetyki, a o tym to sobie można debatować, ale trudno o twarde fakty. Tego będę się trzymać, jeśli dojdzie do procesu. Zresztą ona mi też potem dzieci zeżarła, nie mówiłam jeszcze o tym. I zrobiła to z czystej złośliwości, byle się odegrać. Więc jeśli ktoś ma pozywać, to chyba raczej ja. I wiecie co, może rzeczywiście to zrobię.
