Mówili na nią Pszczółka i w sumie nic w tym specjalnie dziwnego, jako że miała paski, miała skrzydła i mieszkała w ulu. Zając, Lis i Wilk zaczepiali ją za każdym razem, kiedy przelatywała przez taką jedną polanę w Puszczy. To było ich miejsce, okupowali je co dzień, nie mieli nic lepszego do roboty. Trzech dorosłych chłopów od rana do wieczora stoi na polanie i się mądrzy: to o perspektywach rozwoju regionu, to o geopolityce, to o szczepionkach na wściekliznę i efektach ich przyjęcia. Co dzień mieli głównie te trzy tematy, aż dziwne, że im się chciało, ale się chciało. Każdy z nich uwielbiał bowiem brzmienie swego głosu i kształt swoich poglądów, więc nie nudziło im się nigdy. A jak jeszcze raz na jakiś czas przelatywała tamtędy Pszczółka, to i było kogo zaczepić.

Oczywiście Pszczółka nie lubiła tamtędy latać, ale nie za bardzo miała wyjście. Czasem tak jest, że najkrótsza trasa wiedzie właśnie przez najbardziej znienawidzoną polanę w całej wielkiej Puszczy. Nic z tym nie zrobisz. To znaczy możesz próbować, droga wolna i powodzenia. Pszczółka na przykład usiłowała już latać przy samej ziemi i niemal w koronach drzew, jak najbardziej bokiem i nawet w przebraniu, ale oni i tak zawsze ją wypatrzyli i zaczynali pokrzykiwanie.

– Pszczółka, Pszczółka, gdzie tak lecisz? – To jeszcze było nic, to był dopiero początek.

– Pszczółka, kochanie, przynieś mi trochę tego swojego słodkiego miodku!

– Pszczółka, Pszczółka, ale masz skrzydełka! – Ona na dźwięk tego się wzdrygała.

– Pszczółka, ale masz paski...

– Pszczółka, gdybym cię miał, to bym cię w domu zamknął, żeby inne chłopy na ciebie nie patrzyły! Byś była tylko moja.

– Pszczółka, Pszczółka, gdybym ja cię miał, to byś poznała, co to znaczy prawdziwy mężczyzna!

– Pszczółka, Pszczółka, pokaż żądło!

– Pokaż odwłok!

– Co się wstydzisz, nie wstydź się!

Kiedyś Pszczółka próbowała im coś odpowiadać. Bywała i dowcipna, i bywała agresywna. To nic nie dawało. Przekonała się, że nie ma absolutnie żadnej strategii, jaką mogłaby przyjąć, żeby ze spotkania z Zającem, Lisem i Wilkiem wyjść z twarzą. Więc przestała reagować na ich komentarze, udawała, że jej nie dotyczą. Nic lepszego nie udało się jej niestety wymyślić. A przecież myślała o tym długo i często.

„Po prostu tamtędy nie latać, latać jak najrzadziej, wtedy będzie to do zniesienia, wtedy to wszystko jakoś się będzie dało znieść” – powtarzała sobie. Miała taki rytuał, że lecąc przez polanę, nuciła sobie piosenkę w głowie, żeby zagłuszyć te krzyki. Tak było i tym razem. Jednak gdy kątem oka spojrzała na miejsce, w którym zwykle stali Zając, Lis i Wilk, spostrzegła, że coś nie zgadza. Był z nimi ktoś czwarty, mały człowiek, a do tego wszyscy płakali. Kiedy już skupiła się na dźwiękach, dotarło do niej, że cała ta czwórka, ten chłopiec i to nieustraszone trio, zawodzą jak na pogrzebie, jakby ktoś im za to płacił. Pszczółka nie była z drewna. Nie lubiła ich, to znaczy tej trójki, to jest fakt, ale generalnie była porządną owadką, taką, która zatrzymuje się, kiedy widzi, że ktoś płacze.

– Co jest? – zapytała.

– Pszczółko, Pszczółko, jak dobrze, że jesteś – powiedział Zając. Jego oczy były czerwone od płaczu, nie było w nich tego obleśnego blasku co zwykle.

– Pszczółko, jak dobrze, że jesteś – powiedział Wilk i wyglądał jakby faktycznie w to wierzył.

– Pszczółko, tylko ty możesz nam pomóc – powiedział Lis i może to rzeczywiście była prawda.

– Dobra, a co tu się stało? – zapytała więc Pszczółka.

– Widzisz te kozy? – Zając wskazał nosem. W grządce kapusty stało pokaźne stadko i pałaszowało.

– Widzę. Co z nimi?

– Chłopiec je przyprowadził – powiedział Lis i wtedy mały człowiek spojrzał na Pszczółkę. – A te wlazły w kapustę i nie chcą wyjść.

– Próbowaliśmy już wszystkiego, naprawdę wszystkiego – zawodził Wilk. – Prośba, groźba, nic nie działa.

– Naprawdę nic – potwierdził Lis.

– Jesteś naszą ostatnią nadzieją, Pszczółko – wychlipał Zając.

– Ale nie wpuszczacie mnie w maliny? To nie jest żaden głupi prank? – Pszczółka wolała się upewnić, bo nie ufała im za grosz.

– Nie, no co ty, Pszczółko, jaki prank, w życiu – zarzekała się cała czwórka.

– Okej, to ja zobaczę, co się da zrobić.

Kozy zachłannie pożerały kapustę, wydawało się, że te główki są całym ich światem. Pszczółka zbliżyła się, początkowo nieśmiało badając sytuację. Uznała, że może coś tam tym kozom powie, jakoś im wyłoży sens zaprzestania konsumpcji kapusty, odwoła się do racjonalnych argumentów i w końcu przemówi do ich kozich rozumków. Trochę podleciała. Chciała być dobrze słyszana, więc zbliżyła się do ucha jednej z kóz. Już prawie otworzyła usta, ale koza nagle uciekła. Podleciała do drugiej – to samo. Do trzeciej – też tak. Wszystkie kozy uciekały, kiedy tylko Pszczółka zaczynała im bzyczeć nad uchem. Za chwilę całe stadko porzuciło kapustę. Kozy kłębiły się przy małym człowieku, który zresztą szybko sobie poszedł, nie mówiąc „dziękuję” ani nic.

– Niezbyt to kulturalne – podsumował zachowanie chłopca Zając.

– Kurczę, Pszczółka, no przecież gdyby nie ty, to te kozy dalej by tam ciamkały – Lis otarł zbłąkaną łzę.

– Ty, Pszczółka, normalnie jesteś bohaterką tej sytuacji – Wilk wyciągnął łapę, żeby jej pogratulować.

– Spoko, cieszę się, że mogłam pomóc – powiedziała Pszczółka i poleciała dalej, bo miała przecież swoje sprawy, bardzo dużo swoich spraw.

Od tej pory wiele się zmieniło. Kóz już nikt w Puszczy nie pasie, kapusta też tam przestała rosnąć. Zając, Wilk i Lis zaczęli traktować Pszczółkę z szacunkiem, pozdrawiać ją serdecznie za każdym razem, kiedy przelatywała przez polanę. Ona odpowiada, bo jest dobrze ułożona, ale dalej ich nie lubi. Ponadto całkowicie straciła wiarę w siłę racjonalnych argumentów.
