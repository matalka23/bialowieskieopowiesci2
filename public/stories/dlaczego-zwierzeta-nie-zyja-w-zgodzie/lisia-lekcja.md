– A wiecie, jaki ja ostatnio numer zrobiłem? – Lis zaczął od tego, żadnego „siema" ani „co tam?". Spieszyło mu się, żeby opowiedzieć.

– Skąd mamy wiedzieć? – Zając splunął na ziemię.

– Ja nie wiem – powiedział Wilk i też splunął. Zaimponował mu gest Zająca, nie chciał być gorszy.

– Ale chcecie wiedzieć? – zapytał Lis.

– Rozumiem, że to będzie taka jakby anegdota?

– Zając, nie mogę z tobą, drugi raz odpowiadasz pytaniem na pytanie – Lis się wpienił. Zając znów splunął. Jak Wilk to zobaczył, to też splunął. – I co chodzi z tym pluciem? To jakaś nowa moda? Trzy dni mnie nie było, a tu już jakieś nowe porządki.

– Czasy się zmieniają, wszystko idzie do przodu – Wilk chciał zabrzmieć mądrze.

– Może masz rację. To chcecie tę moją historię?

– Opowiadaj – zadecydował Zając i przypieczętował to splunięciem.

– Tylko weź już nie pluj.

– Nie mogę nic obiecać. Gadaj, stary, gadaj.

– Zaczęło się od tego, że szedłem przez polanę i zobaczyłem dwa Misie. Zupełnie małe, ale było je widać z daleka. Jeden drugiego łapą pacał, tarzały się po trawie, darły się tak, że wszystkie ptaki spłoszyły. Trochę to trwało, ale jak się do nich bardziej zbliżyłem, to już były pogodzone. „Siema, maluchy", mówię, „co tam się kłócicie?". One do mnie: „Lisku, Lisku, pomóż nam, nie możemy dogadać". To ja im na to: „dla was Panie Lisie".

– Dobrze im powiedziałeś!

– No chyba. „Panie Lisie, Panie Lisie", one mówią, „bo my tu znaleźliśmy taki serek...". I ja patrzę – faktycznie. Na ziemi leży ser. Świeży, tłusty, ślinka mi pociekła natychmiastowo. Nie zauważyły, dalej chlipią: „...i my go chcemy między nas sprawiedliwie podzielić, pomoże Pan, Panie Lisie?". To ja im mówię, że pomogę.

– I faktycznie pomogłeś?

– A jak! Najpierw podzieliłem ser na pół, tylko że mi się nierówno ułamał. Misie tak patrzą i znowu zawodzą: „Panie Lisie, jak to zrobić, żeby było równo?". Ja patrzę na ten większy kawałek i tak CHAPS! Zjadłem solidny kęs. „O, ten teraz mniejszy", zawodzą Misiaczki. To ja im mówię, że spoko, poprawię.

– Poprawiłeś?

– Proste. Zrobiłem kolejne chaps. A Misiaczki znowu: ''o, ten kawałek jakby większy, one nie są takie równe...". „Pokażcie to jeszcze, pokażcie", mówię, „moment mi dajcie". I tak robiłem chaps-chaps-chaps-chaps, że nawet się nie zorientowały, jak im cały ser zjadłem.

– Kozak! – krzyknął Zając, a następnie splunął.

– Ty, stary, miałeś już nie pluć – zauważył Wilk.

– A, faktycznie, zapomniało mi się.

– Dobra, i co te Miśki na to?

– Słuchajcie, słuchajcie. Ja to zjadłem, się oblizałem, beknąłem i im mówię tak: „to jest bardzo dobry podział, bo oba żeście dostały tyle samo!" i zacząłem się śmiać. „Lisia lekcja!", tak im krzyczę, „Lisia lekcja, maluchy!". No i one w ryk, a ja myk i już mnie nie ma!

Lis spoważniał i stanął tak, jakby czekał na brawa. Te jednak nie nadchodziły. Zając i Wilk byli podejrzanie cicho. Lis nie wytrzymał, przecież był przekonany, że dysponuje wyborną historią.

– Dobra, mordy, o co wam chodzi? Nieśmieszne? – zapytał.

– Właśnie muszę ci powiedzieć, że mało – odezwał się Wilk.

– W sumie raczej smutne, jak się tak zastanowić.

– A ty, Zając, nie krzyczałeś jeszcze przed sekundą, że „kozak"? – Lis wziął się za rozliczanie.

– Krzyczałem, ale się zreflektowałem.

– Niby dlaczego?

– Bo mi się coś przypomniało.

– A mianowicie co takiego?

– Że myśliwi zabili Misiową.

– Misiową zabili?

– No mówię ci, Misiową zabili. A ona miała Misie. Konkretnie dwa – Zając splunął.

– Cholera...

– Właśnie, właśnie, „cholera".

– Czyli wygląda na to... – zaczął Wilk.

– ...że Lis okradł sieroty z sera.

– I jeszcze się cieszy jak głupi.

– Jak głupi do sera, notabene.

– Dobrze gadasz, kozak.

– Widzisz, Wilku, jak to jest, jak ktoś chce być cwaniakiem, ale nie wie, kiedy zacwaniaczyć.

– Masz, Zającu, rację. To jest dopiero lisia lekcja...

Dopiero teraz zaczęli się śmiać i śmiali się na całego. Ale Lis już tego nie słyszał, bo ze wstydu zapadł się pod ziemię. Zając na nią napluł.
