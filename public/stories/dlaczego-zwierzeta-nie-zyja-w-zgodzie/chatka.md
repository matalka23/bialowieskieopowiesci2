## Gąsior

Powiem szczerze: to był mój pomysł. Jak tylko wjechał temat, że młody chce się żenić, to wiedziałem, co nas czeka. To znaczy: nasi gospodarze byli biedniusieńcy, biedniejsi od myszy. Więc kiedy tylko młody wyskoczył z tym pomysłem, zacząłem się przygotowywać do ucieczki. Nakłoniłem na nią Koguta, Barana i Woła. „Albo nas sprzedadzą, albo nas zjedzą! Nie ma nic pomiędzy", tak im mówiłem. I podziałało. Dziobałem cały dzień i pół nocy, aż zasuwa obory drgnęła i mogliśmy uciec. Wbiegliśmy do Puszczy i tam zaczęliśmy żyć. Latem było dobrze, jesienią wciąż jeszcze nieźle, ale wiedziałem, co się święci. „Teraz zbudujemy chatkę", powiedziałem im i zaczęliśmy budowę. Sam wszystko zaplanowałem. Koordynowałem jak trzeba. Aż w końcu stanęła. Wtedy zajęliśmy się gromadzeniem zapasów, tak im kazałem. Oni mnie słuchali! Wiedzieli, że mam rację. Byłem ich marszałkiem, ich napoleonem, ich bogiem. To dzięki mnie nie zamarzli, w wyniku moich działań mieli co jeść. Całą zimę patrzyli we mnie jak w obraz. Słuchali moich opowieści. Tyle że mnie to w końcu znudziło. Ile pokłonów mogą ci oddać wyznawcy, póki nie zleją się one w jeden? To jak jedzenie ciągle tego samego deseru. Nużące. Chciałem czegoś nowego. Tęskniłem za czymś starym. „Chodźcie, zobaczymy, co tam u naszych gospodarzy. Może już wydali młodego", tak im zaproponowałem. I wróciliśmy. A tamci, jak nas zobaczyli, to się tak ucieszyli, że powiedzieli, że nigdy nas nie sprzedadzą, choćby młody miał do ślubu bez butów iść. Pozytywne zakończenie? No raczej pozytywne. A dzięki komu takie pozytywne? No nie chwaląc się: dzięki mnie.

## Kogut

Gąsior pewnie powiedział, że to był jego pomysł. A jak. Taki on jest. Ja? Nie, ja tego nie wymyśliłem. To wszystko Wół. Gdyby nie Wół, to byśmy zdechli. I to nie raz. Zdychalibyśmy każdego dnia po kawałku. Naprawdę, jestem mu dozgonnie wdzięczny. Czy ja się jakoś przyczyniłem? Może trochę. Mało. Coś tam podziobałem przy kłódce. Ale to tyle co nic. To wół staranował drzwi. Tak uciekliśmy. Potem było lato! Panie, jakie lato! W życiu takiego lata nie przeżyłem. I pewnie już nie przeżyję. W Puszczy wszystko było takie intensywne. Takie dziwne. Takie inne. Jakie? No po prostu inne niż w oborze. Kolory, smaki, zapachy. Tego tu u nas prawie nie ma. Piękne było to lato. Jesień zresztą też. Potem się popsuło. Wół mówi: „chodźcie chatkę zbudujemy". Każdy z nas na to, że niepotrzebna. Sam zbudował, dla siebie. Głupi, wtedy myślałem. Się narobi. Myślałem, że co mi tam zima. Głowę pod skrzydło schowam, będzie ciepło. Tyle że, za przeproszeniem, dupa mi marzła. Nie mogłem jej ogrzać. To w końcu poszedłem do Woła. Przepraszać. On nie jest pyszny. Mu to nie daje satysfakcji. Od razu mnie przyjął. A w chatce ciepełko... A potem przyszedł Gąsior. Też go przyjął. A na koniec znaleźliśmy Barana. Odmrożenia trzeciego stopnia, prawie czwartego. Nic mu ta wełenka nie dała. Trzeba mu było amputować jedną łapę. To amputowaliśmy. Nie było to przyjemne. Nie pokazywał? Nic nie mówił? A, jeszcze z nim nie gadaliście. Wiosną Wół powiedział, że wracamy. To wróciłem. Tyle, nie wiem, co więcej mogę powiedzieć. Czy to na mnie wpłynęło? Chyba nie. Niespecjalnie. Za dużo o tym nie myślałem.

## Baran

Tak, prawa przednia. Głupi byłem. Myślałem, że wełna mnie ochroni. Nie zdawałem sobie sprawy z tego, jak my mamy z tymi gospodarzami dobrze. Wychłodziłem się. Zgubiłem w Puszczy. Tak, taka jest prawda. Jak spadł śnieg, to nie wiedziałem, gdzie mam iść. Wszystko wyglądało tak samo. Raz spotkałem Żubry, to je spytałem, czy nie wiedzą, którędy do mego gospodarstwa. Chciałem wracać. Tylko się ze mnie śmiały. W życiu mi nie było tak przykro. To jest najgorsze uczucie, jak Żubr się z ciebie śmieje. Jak cię uważa za idiotę. Łosie też spotkałem. Też się ze mnie śmiały. Ale one takie już są. Zresztą jakbym był takim Łosiem, to też bym się pewnie ze wszystkich śmiał. Pałętałem się po tej dżungli, aż opadłem z sił. Zaraz, powiedziałem „dżungli"? Chodziło mi oczywiście o Puszczę. Nie, nigdy nie byłem w dżungli. No jak? W końcu dotarłem do chatki, nawet nie wiem, jakim sposobem. Nie pamiętam, jak mi nogę obcinali. Słaby byłem. Majaczyłem. Pamiętam tylko krew. Wiosną wróciliśmy. Nie mogłem sam iść, wół mnie wziął na barana. Ja to się nawet cieszyłem, że wracamy. Prawdę mówiąc, nigdy nie chciałem uciekać. Szedłem po prostu za nimi jak taki baran. A teraz mam grupę inwalidzką. Dostałem rentę. Dokładam się do gospodarstwa.

## Wół

Tak, to ja to wszystko zorganizowałem. Gąsior mówi, że to on? Trudno, on już taki jest. Nie biorę do głowy, od razu wybaczam. Lubię moje życie. Gospodarzy, ich syna, Koguta, Barana i nawet Gąsiora też. Ale nie chciałem być sprzedany ani tym bardziej zabity. Jasne, że to ja wywaliłem te drzwi do obory. Mam krzepę. Dlatego też to ja zbudowałem chatkę. Dobrze mi tam było samemu. Jak reszta przyszła, to też mi było z nimi dobrze. I pomyślałem, że skoro tak dobrze i tak dobrze, i tak dobrze, w chatce dobrze i w oborze dobrze, to można wracać. Mieliśmy już przygodę, a teraz fajnie będzie zobaczyć, co u gospodarzy, co u tego łepka. Zatęskniłem. Starego Wołu się jednak nie przesadza. Tutaj się urodziłem, to i tu chcę umrzeć. Tylko na własnych zasadach. Na tym mi zależało i to się udało dzięki tej ucieczce osiągnąć.
