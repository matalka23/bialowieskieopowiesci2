Kot wskakuje na grzbiet Psa. W pysku ma dokumenty. Na tym terenie wszyscy muszą mieć dokumenty. Należy liczyć się z możliwością wylegitymowania przez Straż Graniczną. Pies wchodzi do rzeki. Na grzbiecie ma Kota. Kot ma w pysku dokumenty, nie tylko swoje, ale też Psa. Nie mogą się zamoczyć, jak się zamoczą, to będzie bieda. Rzeka jest rwąca, chłodna i mokra. Kot nie lubi mokrego, Pies lubi. Pies płynie, Kot mu siedzi na plecach. Pies się stresuje. A jak się stresuje, to papla. Zagaduje Kota. Pyta, czy mu wygodnie, czy go nie podmywa. Kot milczy jak opłacony. Pies opowiada jakiś dowcip. Chce rozładować atmosferę. Tak już ma. Kot nie reaguje. Pies już zły. Już by chciał kota wygonić ze swojego suchego grzbietu. „Choćby z czystej kurtuazji mógłbyś się, Kocie, odezwać” – mówi w końcu. Więc Kot, jasne, odzywa się. Tylko że wtedy z pyska wypadają mu dokumenty. Nurt je znosi daleko, daleko, już ich nie widać. Na brzegu na stoi Straż Graniczna. Kot i Pies nie mają dokumentów, więc lądują za murem.
