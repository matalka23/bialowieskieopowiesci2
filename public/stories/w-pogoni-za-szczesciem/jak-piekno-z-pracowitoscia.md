– Na koniec opowiem wam najpiękniejszą historię miłosną naszych czasów. 

– Na koniec? Czyli już musimy się zbierać?

– Ja bym jeszcze chwilkę została.

– Ja też, wcale nie jest tak późno.

– Daj nam jeszcze trochę posiedzieć!

– Przecież daję. Opowiem wam jeszcze jedną historię.

– Czy ona będzie długa?

– To zależy od was.

– Zróbmy tak, żeby była długa!

– Jak najdłuższa!

– Tak, ja mam jeszcze pełną szklankę.

– Ja tylko do połowy.

– To sobie może dolej.

– Nie chcę.

– To po co się skarżysz?

– Myślałam, że teraz każdy mówi, ile ma w szklance.

– O, patrz, i już masz trzy czwarte.

– Ale w jednej czwartej pusto...

– To chyba tak jak chciałaś?

– No w sumie...

– I co z tą twoją historią?

– Czekałem, aż dolejecie.

– Dolaliśmy. Tym, którzy chcieli.

– Tym, którzy nie chcieli, też.

– Już się nie skarż, ktoś za ciebie wypije.

– Na przykład ja.

– Ja nie.

– To co, mogę już zaczynać?

– Trochę mi szkoda, że to już ostatnia.

– Zżyłam się z tymi historiami.

– A która się wam podobała najbardziej?

– Mnie ta o mordercy w masce żubra.

– Straszna była. Normalnie gęsia skórka.

– Ta o alchemikach coś w sobie miała.

– Moja ulubiona jest o weselnicy. Też się czuję czasem taka zmęczona...

– Taka zmęczona, że pamiętasz tylko te historie z ostatnich siedmiu minut?

– Nie śmiej się ze mnie. No to jeszcze ta taka Lovecraftowska.

– Która to była?

– Ta ze Stachurskym.

– <em>Szampan i truskawki</em>! No jasne.

– Ale były też takie, których zupełnie nie zrozumiałem.

– Które na przykład?

– O tym dzwonie.

– A, to wiem.

– O tych dwóch, co nakradli. To przecież nie była żadna historia, tylko raport policyjny.

– Raport policyjny to też jest historia.

– A akta sprawy? A paragon?

– Mogą być.

– Dziwny masz stosunek do opowieści.

– No i ta, która była tylko jednym zdaniem.

– Nie pamiętam.

– Bo to było jedno zdanie.

– Czy jedno zdanie może być opowieścią?

– Tak, to jest Hemingwayowskie.

– Co masz na myśli?

– For sale: baby shoes, never worn.

– Co to takiego?

– To właśnie opowiadanie.

– Ale to Hemingway?

– Tak się mówi, ale naprawdę to nie.

– A kto?

– Właśnie nie wiadomo.

– Rozczarowujące.

– A, i mnie się nie podobało, że niektóre pisała sztuczna inteligencja.

– Nie pisała przecież!

– Ale tam były jakieś takie adnotacje.

– Tam było, że „przy współpracy ze sztuczną inteligencją”.

– To nie to samo?

– Nie do końca.

– Współpraca to współpraca.

– Co masz na myśli?

– Dokładnie to.

– Dobra, opowiadaj już. Zamieniamy się w słuch.

– Więc było ich dwóch. Wikliniarz i kowal. Wielcy przyjaciele, a jeden biedniejszy od drugiego.

– Wikliniarz to rozumiem, że biedny, ale kowal?

– Takie były czasy, że ludzi nie stać było na żelazo, wszystko mieli z drewna. Więc i kowal roboty nie miał.

– Mógł się przebranżowić.

– Założyć startup...

– Od unii pieniądze na coś wziąć.

– To było dawniej, nie było startupów ani unii. Było dwóch przyjaciół, wikliniarz i kowal, jeden biedny i drugi biedny.

– Jakieś żony, partnerki mieli?

– Właśnie nie. Biedni i samotni.

– Co za los!

– No właśnie. Ale, słuchajcie, wikliniarz miał raz przygodę. Poszedł nad wodę, naciąć rokity na kosze.

– Czego naciąć? Nie rozumiem. 

– Witek wierzbowych. Tych takich gałęzi od wierzby.

– To kosze się robi z wierzby?

– Weź się doedukuj.

– Przecież próbuję.

– Zły termin wybierasz.

– I ciął tę rokitę i co?

– I dziecko znalazł.

– Dziecko? Ludzkie?

– No ludzkie.

– Mojżesza?

– Nie, bo to nie jest historia biblijna. Dziewczynkę. W trzcinach. To ją nazwał Trzcinka.

– Niezła fantazja nazewnicza.

– Dobrze, że w trzcinach ją znalazł, a nie w...

– I co z tą Trzcinką?

– Rosła i rosła, jak to trzcina. A jak urosła, to się okazało, że jest piękna i mądra.

– Dobra, coś tu chyba pomijasz.

– Właśnie, nie ma procedur jakiś, jak się dziecko znajdzie?

– Można je tak sobie wziąć?

– Nawet w oknie życia są jakieś procedury.

– Ale w bajkach nie.

– A to w ogóle jest bajka?

– Trochę prawda, ale taka bajkowa.

– Dobrze wiedzieć. 

– Trzcinka była piękna i mądra. Teraz sobie wyobraźcie osobę, którą za taką uważacie. Podstawcie ją sobie w głowie pod Trzcinkę.

– Ja o sobie pomyślałam!

– Możesz się na tym przejechać.

– Prawda, jeszcze nie wiemy, jak się potoczy ta historia. Szybko wymyślę kogoś innego.

– Do Trzcinki zaczęli się zalecać kawalerowie. Pierwszy był jakiś panicz, przyjechał i jej zaczął opowiadać, że będzie bogata. Na niej to jakoś nie robiło wrażenia. I tak, prawdę mówiąc, nie chciała wychodzić za mąż. Więc mu kazała, temu paniczowi, żeby jej przywiózł taką czarę, której za siedmioma górami, za siedmioma lasami pilnuje ludożerca.

– To sobie wymyśliła!

– Właśnie. Ale panicz chciał ślubu. I tak chodzi po wiosce, w sumie jedzie, a w sumie za dużo nie jedzie, bo to mała wioska, i myśli, co tu zrobić. Aż mu się od tego myślenia przypomniało, że coś mu się tam obluzowało w kole. W powozie. Więc jedzie do warsztatu, znaczy do kowala.

– Tego kolegi zastępczego ojca?

– No tak. Swoją drogą ojciec już dawno zmarł, z biedy, nędzy i na koklusz, nie było kiedy o tym powiedzieć. Trzcinka świetnie się nim zajmowała jak chorował, a kiedy umarł, chodziła na cmentarz nawet trzy razy w tygodniu.

– Świeć panie.

– Ano.

– Panicz idzie do kowala i najpierw mu mówi, jaki ma problem z kołem, a potem – jaki ma problem z Trzcinką. A kowal na to, że może mu przecież zrobić tę czarę. Panicz, że zgoda, kowal, że za trzy dni będzie gotowa. Dogadane. I potem panicz przyjeżdża, chce odebrać czarę, a kowal mówi „czekaj, pan, czekaj, jeszcze uszka”. A ten, że bez uszek weźmie, żeby było szybciej. Już mu wyrwał czarę z rąk i biegnie do Trzcinki. Tamten go goni, bo nie zapłacił. Ale stary jest, kondycji nie ma, po dziesięciu metrach rezygnuje. Trzcinka zadowolona, że kawaler pokonał ludożercę, a przynajmniej odebrał mu czarę, więc będzie ślub. Już się szykują, panicz jedzie kupować materiały, stoły, krzesła, torty, ciasta. I wtedy do Trzcinki przychodzi kowal. „Tu uszka trzeba przymocować” – mówi i pokazuje na czarę. Tak oto Trzcinka się dowiedziała, że z tego panicza to zwykły oszust jest i go pogoniła.

– Koniec?

– Rzeczywiście, najpiękniejsza historia miłosna w dziejach, nic nie przesadzałeś.

– Nie przesadzałem, bo to nie koniec. Kolejny kawaler przyjechał do Trzcinki i też się żenić chce. Trzcinka mu mówi: „Przywieź mi żelazną gałąź”.

– Co takiego?

– Gałąź z żelaza.

– Co to za gałąź?

– Orzeł żelazny jej strzeże.

– Orzeł żelazny?

– Tak, weź popuść wodze fantazji.

– No dobra, ale to nie jest łatwe.

– I ten tak samo: siada w karocy i duma, co z tą gałęzią zrobić. Rzuca mu się w oczy warsztat kowala, to zahacza o niego celem poprawienia czegoś tam. 

– Celem poprawienia czegoś tam?

– No tak, coś mu się zepsuło.

– A co konkretnie?

– Czy to jest w ogóle takie istotne? Możemy dalej?

– Możemy. Kawaler opowiada kowalowi o tej gałęzi i kowal znowu proponuje, że ją może zrobić.  Kawaler mówi, że dobra, w końcu nie będzie jeździł nie wiadomo gdzie i szukał orła żelaznego, to nie jest zadanie dla poważnych ludzi, którzy mają różne zajęcia i żenić się chcą. 

– Skoro tak mówisz...

– Kawaler wraca za trzy dni do kowala i chce odebrać gałąź. Kowal mu mówi tak: „Czekaj, pan, czekaj, jeszcze muszę jeden listek dorobić”. A ten, że nie ma po co tego listka już przyczepiać, dajmy spokój. Chwyta gałąź i biegnie do Trzcinki. Nic nie płaci, na śmierć zapomniał. Kowalowi to się nawet nie chce go gonić, przychodzi po prostu godzinę później do dziewczyny i mówi: „Tu jeszcze listek trzeba przymocować”, a ona w ryk, że znowu trafiła na oszusta.

– Piękna historia miłosna!

– To jeszcze nie koniec! Więc kilka dni później pojawia się szlachciura. Trzcinka mu mówi, żeby znalazł kwiat pustyni.

– Ale wymyśliła!

– Właśnie. Szlachciurze się nie chce jechać na pustynię, wiadomo. Umawia się więc z kowalem, że ten mu zrobi.

– Już wiemy jak to się kończy.

– To jest przewidywalne.

– A więc jak?

– Szlachciura nie płaci, idzie z kwiatem do dziewczyny, a potem przybiega do niej kowal, że brakuje płatka czy listka i znowu ślub odwołany...

 – Prawie dobrze, akurat brakowało środka.

 – Opowieści?

 –  Kwiatka.

– Co za różnica.

– To nie jest najpiękniejsza historia miłosna naszych czasów.

– Zdecydowanie nie.

– To nawet średnio jest o miłości.

– Czekajcie, to jeszcze nie koniec!

– Możesz się jeszcze wykazać.

– Tylko długo opowiadaj, bo ja sobie właśnie dolałem.

– Weź mi też dolej!

– Dobra.

– Więc zgadliście, kwiat niedorobiony, szlachciura wykopany. Przed Trzcinką staje kowal i tak jej mówi: „Nie szukaj, dziewczyno, szczęścia u przygodnych kawalerów. Choć to wielcy panowie, jednak serca małe mają. Wychodź za mnie – człowieka prostego, ale stałego. Dawno już za tobą świata nie widzę...”.

– I co ona na to?

– Ona na to, że tak.

– I był ślub?

– Był.

– Duży?

– Wielgaśny!

– I żyli długo?

– I szczęśliwie!

– Nie chce mi się w to wierzyć.

– Słabo to brzmi...

– Niby dlaczego?

– Bo, słuchaj, jaka była między nimi różnica wieku? Trzydzieści? Trzydzieści pięć?

– Pewnie coś takiego.

– A on był kumplem jego starego?

– No tak.

– I się w niej niby kochał od dawna?

– Tak jej powiedział.

– Czyli od czasu, jak była mała?

– Nie wiem, może od bierzmowania.

– To ona była katoliczką?

– Skąd ja mam wiedzieć?!

– Jak ci się wydaje, może była?

– W każdym razie okropna historia.

– Dosłownie opowiedziałeś nam o młodej dziewczynie, która wzięła ślub z przyjacielem ojca.

– To nie jest romantyczne.

– To jest potencjalnie bardzo mało romantyczne, może antyromantyczne.

– W każdym razie ja bym tego nie przedstawiała takim tonem, że mam najlepszą historię miłosną naszej epoki.

– Naszych czasów...

– Weź przestań, wszystko jedno.

– Tak czy tak – okropne.

– Już mi się nawet odechciało tu siedzieć.

– Mnie też.

– To co, zbieramy się?

– Jasne.

– No to pa!