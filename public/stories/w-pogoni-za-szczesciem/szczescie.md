Jak potem o tym opowiadała, to zawsze mówiła, że zaczęło się od pobudki. Obudziła się nad ranem i nie wiedziała, co jest nie tak. Coś jej się śniło, nie pamiętała. Myślała, że to może od tego. To, że nie zapamiętała snu, nie znaczy, że nie mógł być niepokojący. Co to było? Nic nie przychodziło jej do głowy. I wtedy zorientowała się, że chodzi o dźwięk. Słyszała mniej niż zwykle. Pies oddychał w drugim pokoju, ptaki już śpiewały. Ale tego jednego dźwięku brakowało. Leżała na boku, obróciła się i zobaczyła, że nie ma męża. Nic o tym nie pomyślała. Zasnęła. Kiedy obudziła się drugi raz, już rano, dalej go nie było. Pomyślała, że może wstał wcześniej. To się w zasadzie nie zdarzało, ale przecież mogło. Mogło, myślała, podnosząc się z łóżka. Mogło, myślała, składając pościel, mogło, idąc do łazienki, mogło, wchodząc do kuchni, wlewając wodę do czajnika, odpalając gaz. I wtedy zobaczyła kartkę. Leżała na stole, nie na środku, raczej z boku, jakby się wstydziła. „Poszedłem w świat szukać szczęścia”. Bez podpisu, ale wiedziała, że to mąż. Czy się zdenerwowała? Jak potem o tym opowiadała, to mówiła, że nie. Mówiła, że poczuła ulgę. Wcześniej wyobrażała sobie, że od niego odchodzi. Prawda jest taka, że od dawna nie mogła go znieść. Winiła go za to, że ma takie życie. Takie, czyli nieciekawe, niespecjalne, niczym się niewyróżniające. Nie mogła powiedzieć, że złe. Ale nie mogła też powiedzieć, że dobre. Jak potem o tym opowiadała, to mówiła, że jej życie nie miało kolorów. Spędzić tak trzydzieści lat to jest problem. Kiedy zobaczyła leżącą na stole kartkę, aż zakręciło się jej w głowie. Przymknęła na chwilę oczy, a kiedy je otworzyła, list wciąż tam był. A więc odszedł, myślała, robiąc sobie kanapkę, odszedł, myślała, jedząc ją, odszedł, pijąc herbatę, myjąc zęby, karmiąc psa. Myjąc się, zdała sobie sprawę z tego, że dzień może być piękny. Wyszła przed dom, narwała kwiatów. Nalała wody do wazonu. Włączyła telewizor. I wtedy rozpoczął się najlepszy czas w jej życiu. Pierwszy dzień upłynął jej na skakaniu po kanałach. Dawało jej to radość. Nie dlatego, że była pusta, dlatego, że wcześniej nie mogła tego robić. Drugiego dnia znów oglądała telewizję. Kiedy ją to znudziło, zasnęła. Mogę spać, kiedy chcę, myślała, leżąc pod kocem, mogę, myślała zasypiając, mogę, mogę, mogę. Obudziła się i było ciemno, przeniosła się do sypialni, by spać dalej. Trzeciego dnia przefarbowała włosy, czwartego zjadła pół pieczonego kurczaka, piątego drugie pół. Szóstego dnia była po prostu szczęśliwa, wyszła na spacer po lesie, chodziła bez celu, obok pies, myślała o tym, że tak dawno tego nie robiła, rozglądała się i wszystko jej się wydawało nowe, wyjątkowe, cenne, każdy kamień, każdy liść, każde źdźbło. Jak potem o tym opowiadała, to zaczynali na nią patrzeć z rezerwą, wątpić. Czy to przez to źdźbło? Pytała samą siebie, ale nie szukała odpowiedzi. Siódmego dnia zorientowała się, że nie myślała o mężu od tygodnia. Nie tęskniła za nim, nie brakowało jej go. Prawda jest taka, że marzyła o tym, by odszedł. I wtedy wrócił. Wszedł do domu, nie zamknął za sobą drzwi, zaczął napierać w jej stronę. Nie zdjął butów, wszędzie było błoto. Brudny był. Śmierdział jakby już nie żył. Oczy miał czarne. Wciągał w jej stronę ręce. Był już obok. 
	– Żono! – Wykrzyknął, śmierdziało mu z ust. – Żono! Jak dobrze cię widzieć! Jak za tobą tęskniłem! Wyruszyłem, żeby szukać szczęścia, ale zrozumiałem, że mam je tu, z tobą! Żono, mam dla ciebie prezent! – Zaczął grzebać w kieszeni. Grzebał coraz bardziej nerwowo. Posmutniał. – Zgubiłem...
A ona tylko stała i wszystko miała puste. Mrugnęła dwa razy, mrugnęła jeszcze raz i wtedy powiedziała:
	– Myślę, że powinniśmy porozmawiać o rozwodzie.
