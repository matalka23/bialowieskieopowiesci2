Dawno, dawno temu krety i ludzie żyli w zgodzie. Dziś być może trudno to sobie wyobrazić, jako że niezwykle dobrze pamiętamy wszystkie wydarzenia ostatnich stuleci, ich konsekwencje i wpływ na rozwój naszej cywilizacji jako takiej. Choć obecnie brzmi to jak bajka, należy pamiętać, że dawnych czasach kret nieraz zasiadał z człowiekiem przy wspólnym stole, wspólne miał z nim interesy, cele i sympatie. Rząd ludzi z połączył się z rządem kretów, wspólnie dbając o rozwój świata. Małżeństwa mężczyzny z kretą czy kobiety z kretem, początkowo raczej rzadkie, stawały się coraz powszechniejsze, aż stały się dokumentnie znormalizowane. Na świat przychodziło potomstwo: <em>Homo subterraneus</em>, czyli człowiek podziemny, oraz <em>Talpa superterranea</em>, nadziemny kret. Wspólnie z ludźmi i kretami stanowiło ono wielkie, równościowe społeczeństwo, bez podziałów i bez swad. Ale do czasu. Wszyscy uczyliśmy się w szkole o Wielkich Wojnach Krecio-Człowieczych 1766-1842, ale warto przypomnieć, że zaczęły się one wraz z otwarciem kopalni węgla kamiennego w Jaworznie. Choć węgiel kamienny znany był w Chinach co najmniej od II wieku przed naszą erą, a na terenie Europy około II wieku naszej ery, to jego wydobycie upowszechniło się dopiero w XVI wieku, a w XVIII, wraz z rewolucją przemysłową, niezwykle wzrosło jego znaczenie. Otwierane jedna po drugiej kopalnie zagrażały kretom, które zwyczajowo żyły pod ziemią. Jaworzno, gdzie powstała pierwsza kopalnia na terenie Polski, przelało czarę. Krety miesiącami protestowały przeciwko otwarciu, niestety bezskutecznie. Ludzie całkowicie zignorowali ich postulaty, kierując się wyłącznie własną wygodą. Krety nie mogły tego znieść, to było dla nich jak splunięcie wprost w ich klinowate głowy, jak oblanie smołą ich czarnego futra, jak bezzasadne wytarzanie ich w pierzu. Nierównościowe i okrutne. Postanowiły działać. W dniu otwarcia kopalni w Jaworznie doszło do tragedii, która zapoczątkowała wojny. Podziemne korytarze zawaliły się raptem moment po tym, gdy w odświętnej oprawie weszło do nich 23 górników. Żaden z nich nie uszedł z życiem. Prędko stwierdzono, że wypadek nie był efektem przypadku, nie odpowiadała za niego również wadliwa konstrukcja czy niekompetencja. Winne były krety, które chroniąc swoje terytorium, dokonały serii sprytnych podkopów. Na rewanż ludzi nie trzeba było długo czekać – raptem kilka dni później populacja kretów (i żyjących z nimi w związku małżeńskim ludzi oraz różnych wariantów <em>Homo subterraneus</em>) z Jaworzna i okolic została eksterminowana. Ludzie wrzucili do tuneli materiały łatwopalne, więc większość mieszkańców spłonęła żywcem, a ci, którym udało się wydostać, byli brutalnie dobijani przez rozsierdzonych miejscowych. Wieści o tym wydarzeniu dotarły do kretów zamieszkujących cały kontynent i niedługo później do incydentów kopalnianych zaczęło dochodzić na terenie całej Europy, a odpowiedzią na nie zawsze była regularna krwawa rzeź. Przez niemal dwie dekady ludzie budowali kopalnie, a krety je niszczyły. Sytuacja zaogniła się jeszcze bardziej, gdy kopalnie zaczęły być głębsze, stykając się niemal z krecimi miastami. Co ciekawe, do pierwszego incydentu, który zapoczątkował nową fazę Wielkich Wojen Krecio-Człowieczych, znów doszło na terenie dzisiejszej Polski. W 1791 roku w Zabrzu otwarto Sztolnię Królowa Luiza, która zawaliła się niemal w sekundę po uroczystym przecięciu wstęgi. Tym razem jednak krety nie poprzestały na zniszczeniu szybów. Wyszły na powierzchnię i zaczęły atakować ludzi, a także podpalać budynki – początkowo tylko te użyteczności publicznej, ale wkrótce i mieszkalne. Trzy dni później na miejscu miasta została goła ziemia, żaden z mieszkańców nie uszedł z życiem. W następnych latach do podobnych incydentów doszło w Saksonii, Kutnej Horze i na terenie Austrii. Krety miały świadomość, że muszą liczyć się z odwetem. Dlatego też stopniowo przenosiły się coraz dalej od ludzkich siedzib – drążyły swe tunele w głębi lasu, ryły w litej skale, umacniały kwatery pod dnami jezior. Następne cztery dekady krety spędziły w podziemiu. Regularnie dokonywały aktów terroryzmu, ale nigdy nie zostały złapane i tym bardziej – osądzone. Ich populacja rosła, a każde kolejne pokolenie było bardziej zmilitaryzowane niż poprzednie. Teraz każdy kret w zębach nosił nóż, a przy pasie granat i zdolny był do poświęcenia swego życia w imię większej sprawy. Na tym etapie ludzie mieli już pewność, że nie mają szans wygrać z kretami. Były one przebiegłe, szybkie, nieuchwytne, a nade wszystko – okrutne. Dlatego też w drugiej dekadzie XIX wieku całkowicie zrezygnowano z budowy kopalń węgla kamiennego. W dalszym ciągu dochodziło jednak do incydentów, które coraz bardziej wojowniczo nastawione krety interpretowały jako naruszenie miru gatunkowego i odpowiadały atakiem. Około roku 1835 rozpoczęły się więc pertraktacje na temat tak zwanego Układu Przestrzennego, w ramach którego wypracować miano zasady, które przywrócą pokój wśród ludzi i kretów. Pertraktacje trwały aż 7 lat i w końcu ludzie przystali na stawiane przez krety warunki, a Układ Przestrzenny podpisany został w 1842 roku. Od tej pory ludzie nie mogli już wchodzić pod ziemię – i nie było od tego najmniejszych wyjątków. Nie powstała już ani jedna kopalnia, a te, które istniały, zostały bezpowrotnie zamknięte. Wkrótce również krety na innych kontynentach zaczęły się domagać swoich praw – często ze spektakularnym skutkiem. Obecnie Układ Przestrzenny nie obowiązuje wyłącznie na terytorium Australii, Tasmanii i Nowej Zelandii. Tamtejsi politycy argumentowali bowiem, że kret nie jest tam gatunkiem endemicznym, a jako że przybył na statkach jeszcze później niż biały człowiek, potrzebny jest czas, by zintegrował się ze społeczeństwem, a wtedy dopiero można pomyśleć obdarzaniu go jakimikolwiek prawami, opieką zdrowotną czy zasiłkiem. Dzięki temu Australia, Tasmania i Nowa Zelandia stały się światową stolicą wydobycia węgla kamiennego i mekką dla wszystkich, którzy marzą o pracy w tej branży. Tylko tam możliwe jest, że człowiek zejdzie po ziemię i nie zostanie przez krety pojmany czy nawet zabity. Obecnie te incydenty są, rzecz jasna, coraz rzadsze, ale w przeszłości ludziom zdarzało się zapominać o porozumieniach Układu Przestrzennego. Jednym z takich przypadków była tak zwana przygoda drwala Moki, który to drwal, mieszkający na terenie Puszczy Białowieskiej, pewnego razu posilał się miską grochu, kiedy to jedno ziarno spadło mu na ziemię. Gdy drwal próbował je podnieść, zorientował się, że wypuściło już korzenie. To ponadnaturalne wydarzenie tak zaintrygowało mężczyznę, że zaczął kopać, by odkryć, dokąd sięga korzeń grochu, kompletnie zapominając o ustaleniach z roku 1842. Prędko znalazł się w krecim korytarzu, odpowiednim do jego długości i szerokości, jako że w dalszym ciągu wśród kretów byli przedstawiciele gatunku <em>Homo subterraneus</em> (choć, przez wzgląd na ochłodzenie stosunków między rasami, było ich znacząco mniej, a w ciągu najbliższych kilku dekad mieli znów zniknąć, zapisując się w dziejach raptem jako chwilowy fenomen, kuriozalna ciekawostka). Moka brnął dalej w ciemność, nie widział nic, nawet własnej dłoni przed własną twarzą. Trzymał się korzenia, który wydawał się nie mieć końca. Całkiem już zapomniał, dlaczego tam wszedł, nie rozumiał, dlaczego kiedykolwiek zapragnął posiąść wyjaśnienie tajemnicy kiełkującego grochu, teraz chciałby wrócić na górę, do żony i dzieci, ale korzeń ciągnął go tylko niżej i niżej. W końcu przyzwyczaił się do ciemności, a może raczej oswoił ją, już mu nie wadziła. Wtedy właśnie pojął, że nie jest w tunelu sam. 
	– Kto tu jest? – zapytał i poczuł, że na jego szyi zaciska się garota.
Nikt mu nie odpowiedział. Ostatnią rzeczą, jaką usłyszał, było jego własne charczenie.