Kiedy weselnica myśli o swoim życiu, przed oczami stają jej wyłącznie dowody zmęczenia. Pierwszy: patrzy w niebo, jeszcze ledwo rozumie, że ona to ona, że niebo to niebo, otwiera szeroko oczy, dziwi się przez moment, a potem natychmiast je zamyka i równie szybko zasypia. Matka opowiadała jej to milion razy, zawsze się przy tym śmiała, że niby ledwie urodzona, a już taka wyczerpana. Albo inne. Namalowała obrazek: dom, mama, tata, ona i pies (chciała psa). W głowie widzi kadr tuż po, obrazek gotowy, obok leżą kredki, a jej odpoczywa ręka. Jeszcze jedno: w bluzie z Myszką Minnie podpiera ścianę na dyskotece szkolnej. Nie wstydzi się, po prostu przez chwilę szalała do muzyki, a teraz brakuje jej tchu. I szereg tego typu: siedzi na kocu, półleży na ławce przed domem, śpi w dzień, ziewa na filmie, idzie na chwilę do łazienki, znajdują ją godzinę później, skuloną na śmierdzącym dywaniku. Śpi tyle, co dorosły pies. Wystarczy, że usiądzie, a już zamykają jej się oczy. Wystarczy, że na chwilę wstanie, że momencik pochodzi, a już musi usiąść. Robili jej badania, wszystko po nic. Żelazo, witamina D, B12, glukoza, ryzyko tarczycy, morfologia krwi, poziom magnezu, kwas moczowy, albumina, kortyzol, kreatynina. „Państwa córka jest zdrowa jak koń” – tak za każdym razem mówił lekarz. Jak koń, to zawsze bardzo bawiło rodziców, zaczęli do niej mówić źrebak, gotowa była się obrazić, ale zawsze wcześniej zasypiała. Nie ma pojęcia jak skończyła szkołę, jak napisała maturę, jak ją przyjęli do pracy i jak to się stało, że w niej została. Pamięta tylko, że była zmęczona. I że każde z tych wydarzeń dokładało się tylko do jej zmęczenia. Już nie mogła wypocząć. Nie było takiego snu, po którym obudziłaby się pełna sił, nie było takiej kawy, takiego energola, po którym by nie zasnęła, takiej melisy, takiego chmielu, takiego CBD, takiego nasnu i takiego benzo. Niektóre z nich brała zdecydowanie za długo. Inne za krótko. Gdyby chciała, dostałaby receptę na cokolwiek. Ale ona chciała tylko odpocząć. Inni mieli wobec niej plany. Uchodziła za leniwą, ale uchodziła też za ładną. Pamięta swój ślub: osocznik wkłada jej obrączkę na palec, a jej powieki robią się ciężkie. Pamięta wesele: kładzie się pod stołem, żeby na chwilę odpocząć, jej małżonek już tam jest, strużka śliny sączy mu się z ust. Pamięta pierwszy dzień małżeństwa: śpi pod kołdrą w pełnym makijażu, z doczepami, w sukni ślubnej. Podobnie wyglądają kolejne dni świeżej żony – drugi, trzeci i czwarty. Piątego wstaje i przebiera się z sukni ślubnej w piżamę. To wydarzenie okupione jest kilkunastoma godzinami snu. I potem jeszcze kilka, na drugą nóżkę. Nie wie, co w tym czasie robi jej mąż i nie zaprząta sobie tym głowy. Grunt, że jej nie przeszkadza, nie bębni, nie tarabani, nie gada. Weselnica śpi już tak długo, że tamto życie wydaje się jej prawdziwsze niż to. Dalej jest zmęczona, ale przynajmniej na własnych zasadach. Czasem jednak coś do niej dociera. Raz obudziła się obok krowy. Nie w oborze, tylko w domu. Szybko zasnęła, a kiedy znów się obudziła, krowy już nie było. Więc może to był sen? Innym razem zaczęło się od snu. Widziała Godzillę, która depcze jej dom i wszystkie inne domy dookoła, depcze pole i depcze puszczę, i wyje wniebogłosy, gdy koncertina wbija jej się w łapy. To wycie sprawia, że weselnica się budzi. Obok niej leżą dwa prosiaki, to one tak kwiczą. Nie wie, skąd się wzięły i się nie dowie. One też znikają. Był też taki dzień, że obudził ją tuzin kur skaczących po kołdrze. I smród tak wielki, że brakowało tylko trochę, żeby wstała i zmieniła pościel. Ale na szczęście w końcu się przyzwyczaiła, ona się zresztą do wszystkiego umiała przyzwyczaić, tylko nie do tego zmęczenia. Jej ostatnie wspomnienie to znowu jakieś wesele. Nie jej – to wie dobrze. Widzi męża, rzadka sprawa. Mąż tańczy, nie z nią. Bo ona, z tego, co pamięta, nie ma wąsów. A ta osoba je ma. Ona ponadto jest na wozie. Leży w łupinach grochu. Kobieta w cekinowej sukni – weselnicy wydaje się, że skądś ją zna – widzi, że otworzyła oczy. „A kto to się obudził?” – jazgocze. Wszystkie spojrzenia na nią. Ona zakopuje się w łupinach. Po chwili słychać chrapanie. To ostatnie już sobie wyobraża, bo oczywiście nie wie, czy chrapała, bo już spała. Nie ma już więcej wspomnień z życia, nie otwiera oczu od bardzo wielu lat, ale nie jest w śpiączce ani nic takiego, po prostu całkiem już nie ma siły, gdyby mogła, zrobiłaby to samo, co ta młoda Holenderka, ale do tego trzeba być z Europy Zachodniej, do tego trzeba chcieć walczyć o swój komfort, a ona nie ma na to siły, ona chce tylko spać. Więc śpi, a co pewien czas przebijają się do niej jakieś przekazy z rzeczywistości, niekiedy czuje, że ktoś łapie ją za rękę, czesze włosy, zmienia piżamę albo pampersa i mruczy „Pana żona jest zdrowa jak koń”, po czym następuje donośne i-haha, a ona zapada w sen
 
pod snem 

pod snem 

pod snem 

pod snem