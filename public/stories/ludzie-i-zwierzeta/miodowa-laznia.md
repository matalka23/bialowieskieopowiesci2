Czasem ktoś włazi tam, gdzie nie powinien, tak to już jest. Nie zauważy tabliczki z napisem „nieupoważnionym wstęp wzbroniony”. Wejdzie za szlaban albo do pokoju, w którym go nie chcą. Zignoruje zakaz, kierowany ciekawością. Nie przewidzi konsekwencji.

To akurat był ten ostatni przypadek.

Osoba męska, a ściślej mówiąc: osoba osocznicza, wlazła do dziupli.

Osoba osocznicza wlazła do dziupli i koniec kawału.

W dziupli był miód; cała dziupla była pełna miodu. Dziupla była jak Tardis: w środku większa niż wydawała się z zewnątrz. Można było w niej pływać i osoba osocznicza rzeczywiście w niej pływała. Chłeptała kilkunastoletnie złogi miodu, odganiając się od pszczół.

Ciężko się pływa w miodzie, jak mucha w smole. Wiąże się z tym jednak pewna przyjemność, jest ona słodka. Dopóki sytuacja nie staje się groźna. Plaster miodu spadł na głowę osoby osoczniczej. Zaczęła ona grzęznąć w ulepku. Bardziej i bardziej.

I wtedy: całe życie przed oczami. Pierwsza dziura wypalona w dresiku na stryszku, pierwsza podeptana grządka, rozwiązane sznurowadło i upadek, po którym została blizna na brodzie, trzy piwa, które w upalny dzień zrobiły swoje, dźwięk uruchomianego windowsa i rozmowa na gadu-gadu z bliską osobą, cholerne zawodzenie na pogrzebie babki, miód na stypie po ojcu, miód na świadectwie ukończenia szkoły średniej, miód na butach kupionych do pierwszej pracy, miód na bilecie miesięcznym, pierwsza wycieczka zagraniczna – cała Praga pełna miodu, miodowe zegary i miodowe katedry, uliczki brukowane miodem, miód darowany i miód otrzymywany, miód świąt i miód dnia powszedniego, miód dzienny i miód nocny, miód życia i miód śmierci.

Nagle osoba osocznicza poczuła, że się unosi. „Miód duszy opuszcza miód mego ciała”, pomyślała, domykając sklejone miodem oczy.

Osoba osocznicza obudziła się w krzakach i koniec kawału.

Cała pokąsana przez pszczoły, wciąż lepka od miodu, odkleiła od siebie kilka kłaków. „To był niedźwiedź”, poznała, taka wiedza jest zawodowym obowiązkiem osób osocznicznych.

Osoba osocznicza dowlokła się do domu, domyła się i zaległa pod pierzyną. Spała długo i budziła się wiele razy. Cieszyła się, że żyje, śnił jej się miód.

O tym, co ją spotkało w dziupli, nigdy nie opowiadała. Obawiała się, że uznano by ją za taką, co się z miodem na rozum pozamieniała.
