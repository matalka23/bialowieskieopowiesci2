Bogatka modraszce, modraszka szarytce, szatytka sosnówce, sosnówka czubatce, czubatka czarnogłówce, czarnogłówka muchołówkom: najpierw białoszyjej, potem żałobnej i szarej, a na końcu małej, mała kowalikowi, kowalik szpakowi, szpak krętogłowi, krętogłów siniakowi, siniak sowom: sóweczce, włochatce, puszczykowi, potem puszczyk jerzykowi, jerzyk rudzikowi, rudzik strzyżykowi, strzyżyk kosowi, a kos pokrzywnicy, pokrzywnica dzięciołowi białogrzbietemu, nieśmiało, białogrzbiety trójpalczastemu, śmielej. Tak wieść dociera do myszołowa, trzmielojada, jastrzębia, nawet krogulca i w końcu do orlika krzykliwego. Jak orlik krzykliwy wie, to wiedzą wszyscy w całej Puszczy, bo tak o tym krzyczy.

Komunikacja: i ptasie radio, i głuchy telefon. Czasem efektem są nieporozumienia.

To było jedno z nich. Orlik krzyczał o tym, że król traci włosy z brody, wydzierał się. Następnie pojawił się komunikat, że kto znajdzie na to sposób, ten dostanie kupę złota. Wkrótce: że na włosy najlepsze jest jedno takie ziele, co rośnie w samym środku Puszczy. Kolejna była zachęta do poszukiwań. Ptaki chętnie ją rozpowszechniały, działały na zasadzie „ktoś, coś?”. Bo im przecież złoto na nic, tylko się nim udławią. Co innego ludzie, ludziom złoto jest zasadniczo przydatne. Wolałoby się, żeby świat inaczej wyglądał, ale wygląda właśnie tak i co na to poradzić (to zupełnie inny temat, na który więcej można przeczytać na przykład w Akumulacji kapitału Róży Luksemburg, Kapitale XXI wieku Thomasa Piketty'ego albo w czymś innym z „kapitałem” w tytule). Dlatego właśnie ta historia mogła się wydarzyć i mogła być opowiadana przez ptaki aż do totalnego zniekształcenia.

Przez Puszczę szedł mężczyzna, powiedzmy, że miał na imię Janko, może nawet rzeczywiście tak było. Nie był bogaty, nie należał do klasy średniej ani nawet niższej średniej – zresztą wtedy, kiedy to się działo, te kategorie nie były jeszcze w użyciu. Był biedny. Szedł. Kiedy usłyszał, że król traci włosy z brody, nic go to nie obeszło. „Każdy ma jakiś problem”, tak sobie pomyślał. Zastrzygł uszami dopiero, gdy dowiedział się o kupie złota. A kiedy ptaki zaczęły ćwierkać o zielu rosnącym w samym środku Puszczy, miał już cały wór przeróżnych remediów, bo tak mu zależało. Wyrzucił wszystko z wora, napakował zielem i zaczął szukać króla. Szukał i szukał, przeszedł całą Puszczę wzdłuż i wszerz, a to, jak sądzą ptaki, rzadko spotyka nieloty. Ale króla nie znalazł.

I nagle bogatka modraszce, modraszka szarytce, szatytka sosnówce, sosnówka czubatce, czubatka czarnogłówce, czarnogłówka muchołówkom: najpierw białoszyjej, potem żałobnej i szarej, a na końcu małej, mała kowalikowi, kowalik szpakowi, szpak krętogłowi, krętogłów siniakowi, siniak sowom: sóweczce, włochatce, puszczykowi, potem puszczyk jerzykowi, jerzyk rudzikowi, rudzik strzyżykowi, strzyżyk kosowi, a kos pokrzywnicy, pokrzywnica dzięciołowi białogrzbietemu, nieśmiało, białogrzbiety trójpalczastemu, śmielej. Tak wieść dotarła do myszołowa, trzmielojada, jastrzębia, nawet krogulca i w końcu do orlika krzykliwego. Jak orlik krzykliwy się dowiaduje, to wiedzą wszyscy w całej Puszczy, bo tak o tym krzyczy: KRÓLEM PUSZCZY JEST ŻUBR! KRÓLEM PUSZCZY JEST ŻUBR! Mężczyzna, Janko, uderza się wówczas otwartą ręką w czoło, jakby nie dowierzając, że taka opcja nie przyszła mu do głowy. Znajduje Żubra, daje mu ziele, czeka na złoto, a Żubr tylko patrzy. Jest wyraźnie owłosiony. Nie rozumie zagadnienia. Ptaki znów wszystko przekręciły. Mężczyzna wraca z Puszczy do domu. Ma na imię Janko, jest zmęczony i dalej biedny. Ptakom już nigdy w nic nie uwierzy i innych będzie przeciwko nim nastawiał.
