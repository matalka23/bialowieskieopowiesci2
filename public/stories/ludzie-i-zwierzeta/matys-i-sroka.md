Ta historia ma siedem morałów, które pojawią się na samym końcu. Taki jest porządek morałów. Najpierw trzeba się zorientować, o co właściwie chodzi.

Było tak: pod Puszczą mieszkała rodzina. Składała się z ojca, matki i trzech synów. Dwóch obiboków i Matysia.
Matyś ciągle pracował. Nawet raz, jak już w końcu miał przygodę, to jej nie zauważył, bo od razu wrócił do roboty. Przygoda polegała na tym, że odgonił Kunę, która chciała zjeść pisklaki Sroki. Na czym polegała praca, to nawet sam Matyś nie pamięta.

Zmarli rodzice. Matyś został z braćmi.

Bracia dalej leniwi, tyrali Matysia, jeść mu nie dawali. Chodził w łachmanach, często płakał na cmentarzu. Raz go zaczepiła Sroka, zapytała, czemu płacze. Wyjaśnił swoją niewesołą sytuację, Sroka dała mu pierścionek. Okazało się, że jest wdzięczna za uratowanie piskląt. Matyś pierścionek przyjął, sprzedał, kupił jedzenie i ubrania, trochę mu jeszcze zostało.

Kiedy pieniądze się skończyły, bracia wyrzucili go z domu. Znowu płakał na cmentarzu, znowu spotkał Srokę. Pokazała mu, gdzie rozbójnicy zakopali złoto. Odkopał cały garnek, choć długo się nim nie nacieszył. Bracia zabrali mu złoto i poszli w świat.

Matyś został sam w chałupie po rodzicach. Byłoby to lepsze, gdyby chałupa się nie rozwalała. Ale się rozwalała, bracia nic w nią w ostatnich latach nie inwestowali. Matyś znowu poszedł płakać na cmentarz, Sroka już tam na niego czekała. Skierowała go do komórki przy chałupie, gdzie był zakopany kubeczek ze złotymi monetami na czarną godzinę. Matyś przeznaczył je na remont.

Potem się nawet wzbogacił, znalazł żonę, urodziły im się dzieci i tak dalej. Sroki już nie spotkał, innych ptaków mówiących po ludzku też nie.

Skoro już wiemy, co się tam wydarzyło, możemy się zająć morałami.  
Morał pierwszy: jeśli pomożesz Sroce, Sroka też ci pomoże, ale tylko trzy razy.  
Morał drugi: Kunę warto odganiać, choćby profilaktycznie.  
Morał trzeci: ptaki mówią ludzkim głosem tylko wtedy, gdy chcą nam pokazać, gdzie są kosztowności.  
Morał czwarty: Sroka wie, gdzie zakopujesz swoje złoto.  
Morał piąty: jak się ma braci obiboków, to lepiej mieć silny charakter.  
Morał szósty: jak umrą rodzice, to nie masz co liczyć na rodzeństwo.  
Morał siódmy: jak zrobisz remont, to i żona, i dzieci się pojawią.
