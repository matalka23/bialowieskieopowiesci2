Żmija nie spodziewa się dobra i go nie dostaje. Na okrągło krzyczy się takie rzeczy jak „ty żmijo!” albo „wyhodowałam żmiję na własnym łonie!”. Wszyscy przed nią uciekają, a kto przed nią nie ucieka, ten ją kopie albo rzuca w nią kamieniami. I właśnie dlatego Żmija działa jak działa. Dlatego też, kiedy przyszła do niej Zaskrończyni i poprosiła o pomoc, Żmija miała tylko jeden pomysł: zemsta. Od razu wślizgnęła się do sieni, a z niej do komory, gdzie znalazła dzbanki z mlekiem. Do wszystkich wpuściła po kilka kropel jadu. Zadowolona, zameldowała o tym Zaskrończyni.

Zaskrończyni spodziewa się dobrego. Poczciwina z uroczym pyszczkiem – wszyscy mają o niej takie zdanie. To dlatego, że nie jest jadowita. Pewnie mniej by się im ten pyszczek podobał, gdyby miała kły jak Żmija. Tak to już jest. W jednych się rzuca kamieniami, a innych poi cieplutkim mleczkiem. Zaskrończyni śpi po nim dobrze, śnią się jej rzeczy piękne i budzi się wdzięczna światu za nowy dzień. Nie myśli, że coś go zepsuje, bo nie ma powodu. W końcu nigdy tak nie było.

Ale ten poranek różnił się od wszystkich poprzednich. Dzieci znalazły jej jajka, tak skrzętnie zagrzebane, i zaczęły je tarzać po trawie. Serce jej niemal zamarło, chwyciłaby się za nie, gdyby miała ręce, a tak, to mogła tylko podpełznąć w stronę dzieci, wić się i syczeć błagalnie, żeby nie krzywdziły jej młodych. Dzieci pogoniły ją kijem, nie znały zaskrończego. Pogoniona, natknęła się na Żmiję i ta jej wtedy zaproponowała, że zatruje mleko, a zrozpaczona Zaskrończyni ochoczo na to przystała.

Ludzie sądzą, że zaskrońce są dobre. Jeśli im się taki zagnieździ pod domem, uznają to za pozytywny znak. Tak było i tu: Zaskrończyni była uważana za domowniczkę, pozbawiona wprawdzie niektórych przysługujących domownikom praw, ale darzona niezaprzeczalnym szacunkiem. Dlatego kiedy gospodarz wracał z pola i natknął się na dzieci bawiące się jajkami, natychmiast kazał je odłożyć na miejsce, zagrzebać tak, jak było, żeby miały ciepło. Zaskrończyni to zobaczyła i serce jej drgnęło z wdzięczności. Od razu wślizgnęła się do sieni, a z niej do komory, gdzie znalazła dzbanki z mlekiem. Wszystkie przewróciła. Domownicy uznali, że to wina Żmii, bo na nią się zwalało wszystko, co złe. „Ty żmijo!”, powiedzieli w przestrzeń, „mleko się rozlało” i zamontowali pod domem odstraszacz węży Pest-X RR-2. Efekt był taki, że musiała się stamtąd wynieść i Żmija, i Zaskrończyni z małymi, co uznane zostało za znak mało pozytywny, a jednak lepszy od wylewania mleka. Od tej pory Zaskrończyni nie spodziewała się już wyłącznie dobrego, dbała jednak o to, by nie zgorzknieć jak Żmija.
