Chiński Rok Węża zaczął się 29 stycznia. Wąż to mądrość i dojrzałość, wnikliwość, inteligencja i refleksja. Wąż zrzuca skórę, a to oznacza rozwój, który w dzisiejszych czasach nie występuje obok przymiotnika „osobisty” tylko wtedy, gdy stoi przy nim słowo „gospodarczy”. Z Wężem łączy się też ogień, który oznacza i przemianę, i pasję. Rok Węża wypada co 12 lat, a osoby, które się w nim urodzą, są pełne wdzięku i inteligentne (do sprawdzenia).

Reszta jest horoskopem.

Reszta jest skróconą opowieścią o tym, jak z Wężami postępowało się w Puszczy. I być może wciąż się podstępuje (ale o tym się nie mówi, są inne tematy).

Bohaterowie:  
Osocznik – w skrócie: mężczyzna ze strzelbą. Nazwa od słowa „sok”, która nie oznacza picia, tylko tropienie. Chłop niepańszczyźniany, jego zadaniem jest doglądanie osoki, czyli wydzielonej części Puszczy. Puszczę należy strzec, Puszcza należy do króla. Czas: między XVI a XVIII wiekiem.
Wąż – wielki, ciężki i gwiżdżący. A do tego w koronie.

Opowieść w punktach:

1. Osocznik wychodzi na patrol.
2. Osocznik słyszy podejrzane gwizdy.
3. Osocznik gwiżdże.
4. Etap przegwizdywania się.
5. Pojawia się Wąż. To on gwizdał.
6. Osocznik boi się (nikomu by się do tego nie przyznał)
7. Osocznik strzela do Węża.
8. Z Węża sypią się iskry.
9. Iskry podpalają las.
10. Osocznik ucieka.
11. Osocznik omija spalony kawał Puszczy (trwa to jakiś czas).
12. Osocznik odwiedza spalony kawał Puszczy; konsekwencje pożogi.
13. Spalony kawał Puszczy zarasta (trwa to jakiś czas).

Pytanie: czy lokalny Rok Węża byłby Rokiem Strzelania do Węża?
