Nie podobało się jej, jak zaczęliśmy się spotykać, jak zamieszkaliśmy razem, jak wzięliśmy ślub, jak urodziły nam się dzieci też jej się nie podobało. Nie lubiła go i tyle, tak mówiła. Ja na to, że niech się może spróbuje przekonać, bo jednak jest to mój chłopak, mój wybranek serca, mój konkubent, mój małżonek, ojciec moich dzieci. Ona mówiła, że go nie lubi i tyle. Ja dalej, że przecież jest to mąż jej córki, czyli mnie, i ojciec jej wnucząt, czyli jej, czyli że matką tych wnucząt jestem ja, czyli jej córka. Czyli może niech się spróbuje przekonać. Ale ona nie chciała. Wolała wymyślać niestworzone rzeczy. Na przykład raz do niej przyszłam z nową fryzurą. Ona nic na nią nie powiedziała, tylko patrzyła. Ale patrzyła tak, że wiedziałam, że raczej się jej nie podoba niż podoba. Postanowiłam zapytać, jak mi w tych włosach?, powiedziałam, a ona na to: a to jemu się pewnie podoba, więc ja mówię: no podoba mu się, co się ma nie podobać, na co ona: no to co tu po mojej opinii, skoro to on ci kazał włosy ściąć?, więc ja jej tłumaczę, że nic mi nie kazał, że sama zadecydowałam, ale ona swoje, że przecież zanim go poznałam, to nie ścinałam, więc to chyba jasne, że działałam pod jego wpływem, że sama bym takiej decyzji nie podjęła, a przede wszystkim na coś takiego nie wpadła, to musiał być on, ten wąż. To ostatnie powiedziała ze szczególną pogardą, więc wyszłam. Kiedy razem zamieszkaliśmy, przyszła do nas dwa razy. Za pierwszym razem spojrzała na mnie i powiedziała: strasznie schudłaś, chyba słabo jecie. Szczęka opadła mi do ziemi. Potem powiedziała: a ta lampa to ma tak stać? Ja na to, że tak, to jest właśnie taka lampa, co tak stoi. A ona potem: a ten widok z okna to brzydniutki, tu zawsze jest tak ciemno? A weź się, chciałam powiedzieć, ale wychowała mnie w szacunku do siebie, więc powiedziałam, zgodnie z prawdą, że widoku to teraz nie widać, gdyż zapadł zmrok i właśnie dlatego do pokoju nie wpada światło z zewnątrz i dlatego też pali się lampka. Ale po co ta agresja?, ona mnie zapytała, a ja na to poszłam do kuchni, żeby zaparzyć herbatę, którą zresztą ona potem uznała za dziwną, a kiedy się żegnała, powiedziała, że następnym razem może nam przynieść lepszą herbatę, taką jak ona pije, bo widzi, że nas nie stać, co było przytykiem do jego pracy, której ona nie aprobowała, to po pierwsze, ale po drugie, to też nie za bardzo wiedziała, czym on się zajmuje, nigdy mnie o to nie pytała, jego tym bardziej. Chyba nie myślisz, że będę zadawać pytania temu wężowi? Dlaczego bym miała o coś pytać tego węża? Drugi raz jak u nas była to tylko weszła, rzuciła to, co przyniosła i od razu wyszła, nawet się nie rozejrzała. Wydawało mi się, że czuję gaz, mówiła potem, a kiedy ją pytałam, dlaczego nam o tym nie powiedziała, dlaczego zachowała to poczucie dla siebie, w końcu mogło się to przecież z łatwością skończyć naszym zgonem, naszym, czyli jej córki oraz jej już wówczas narzeczonego, a ona, że nie powiedziała, bo nie chciała nas kłopotać, robić nam problemu, na co ja już nie miałam żadnej odpowiedzi, bo i kto by miał, bo i co na coś takiego można powiedzieć, jeśli w ogóle coś, zwłaszcza jeśli się zostało wychowaną w poczuciu szacunku do osoby wygłaszającej tego typu rzeczy. Potem był nasz ślub, oczywiście ją zaprosiliśmy, to moja matka, dlaczego bym nie miała na ślub zapraszać matki, chciałam, żeby tam była i matka, i ojciec, i wszystkie moje siostry, z którymi zresztą próbowałam wielokrotnie rozmawiać o jej dziwnej postawie, o jej pasywno-agresywnym sposobie bycia, o jej niechęci wobec mnie i wobec mojego wybranka, mojego przyszłego małżonka, ale siostry udawały, że nic z tego, co mówię, nie słyszą, a jak już słyszały, to mówiły, że przecież wiem, że ona taka jest, że czego ja chcę, żebym dała jej spokój, że stara już jest, że życie miała ciężkie i to ja powinnam być w porządku, żeby od innych móc oczekiwać tego samego. Odkryłam więc, że w rodzinie nie ma ani jednej osoby, z którą mogę na jej temat rozmawiać, co było dla mnie sporym rozczarowaniem, bo wcześniej wydawało mi się, że dość blisko sobie żyjemy i dość serdecznie. Tymczasem kiedy tylko pojawił się jakiś problem, to ja zostałam nim obarczona, cała odpowiedzialność za jej niesprawiedliwość leżała po mojej stronie i po stronie mego męża, ona mówiła: twego węża, ja mówiłam: nie mów tak, a ona mówiła: ale co, przecież mówię prawdę, a ja, że chodzi o ton. Na nasz ślub ubrała się na czarno, można by pomyśleć, że świeżo owdowiała, gdyby nie to, że był z nią ojciec, to znaczy mój ojciec, a jej mąż. Całe wesele przepłakała, nie chciała jeść, nie chciała pić. Goście do mnie podchodzili, pytali, co z tą moją matką, musiałam coś wymyślać, przyjemne to nie było. Najpierw coś wymyślałam, że choroba w dalszej rodzinie, że śmierć w grupie towarzyskiej, że niestrawność, że bóle, ale potem, przy szóstym, przy ósmym pytaniu już nie dałam rady, mówiłam, że to jej wrażenia związane z tą oto ceremonią i tym oto weselem, w którym wszyscy obecnie uczestniczymy, że ona jest na nie. I wtedy słyszałam: przestań, to przecież nie jest prawda, to na pewno przez to, że choroba w dalszej rodzinie, śmierć w grupie towarzyskiej, to niestrawność, to bóle, w życiu przecież twoja mamcia nie zareagowałaby tak na twój ślub, na twoje wesele, to jest absolutnie niemożliwie, a ja kiwałam głową, choć wiedziałam swoje. I od tego czasu widywałyśmy się jeszcze rzadziej, dzwoniłam niekiedy, rozmawiałyśmy o pogodzie i o cenach truskawek, o cenach chleba, o dynamicznie zmieniających się cenach ziemniaków, generalnie o niczym, co by miało jakieś znaczenie i jakiś sens. Kiedy urodziłam dzieci, kazała mi je do siebie przywieźć, kiedy zaprosiłam ją do siebie, odmówiła. Na święta zapraszała mnie i zapraszała dzieci, a mój mąż?, pytałam, nie sądzę, żeby był częścią rodziny, odpowiadała, ten wąż, dodawała, skoro tak, mówiłam ja, to i ja nie przyjdę, nie zgadzam się na to, by przyjeżdżać na święta bez niego, my zawsze obchodzimy rodzinnie. Jak to rodzinnie?, przecież wy nie jesteście rodziną, tak mi mówiła i na to już nie miałam odpowiedzi, szła w zaparte i żadne moje ale przecież ślub – ale przecież coś nie pomagało, żegnałam się więc z nią, kończyłam połączenie. Ale trzeba było ją odwiedzić, ile lat to wszystko może trwać, nie była już młoda, mogła umrzeć w każdej chwili, to znaczy nie w każdej chwili, ale z całą pewnością w większości chwil i z najgłupszych przyczyn, tak sobie mówiłam, pakując torbę, biorąc dzieci pod pachę, chciałam ją odwiedzić tylko na herbatę, pokazać jej dziewczynki, powiedzieć, co u mnie, zrobić zdjęcia, a potem może nawet je wydrukować, żeby dzieci pamiętały, że doszło do takiego wydarzenia, więc nałożyłam sukienkę, długą, kolorową, taką, o której widziałam, że nie wzbudzi jej krytyki, a przynajmniej nie powinna, nałożyłam buty, wygodne i eleganckie, takie, które ona mogłaby pochwalić, gdyby akurat miała taką ochotę. Męża poprosiłam tylko o to, by nas podwiózł, podwiózł, no i potem odebrał, bez sensu prowadzać go do niej, bez sensu sadzać ich razem przy stole, niech nas tylko podwiezie, tak pomyślałam. Wysiadłam z samochodu, wzięłam dziewczynki, wzięłam torbę i szłam najpierw do furtki, jak zwykle otwartej, jeśli się tylko wie, jak ją otworzyć, a potem do drzwi wejściowych, trwało to chwilę, tyle, co nic, dwanaście kroków, może piętnaście, ile coś takiego może trwać?, tu się nie ma nad czym zastanawiać, więc szłam, za jedną rękę trzymając jedną, za drugą drugą, i jak już byłyśmy pod drzwiami usłyszałyśmy huk, one zaczęły płakać, ja je próbowałam uspokoić, choć sama nie byłam spokojna, po chwili zrozumiałam, że to strzał, a jeszcze po chwili zobaczyłam ją, moją matkę, jak biegnie w naszym kierunku, szczęśliwa, uśmiechnięta od ucha do ucha, z pistoletem w dłoni, jeszcze ciepłym parującym. Zabiłam go, kukułka, jaskółka, słowik, tak powiedziała, a ja najpierw usłyszałam tylko nazwy tych ptaków, używała ich wtedy, kiedy musiała użyć przekleństwa, ale nie chciała użyć przekleństwa, a dopiero potem usłyszałam początek. Zabiłam tego węża, rozwinęła, mego męża?, zapytałam ja, bo wciąż nie mogłam uwierzyć, węża, powiedziała ona, jesteś już wolna, dodała, więc puściłam dziewczynki, oswobodziłam ręce i chciałam jej dać w twarz, ale przypomniałam sobie, że zostałam przez nią wychowana w pełnym szacunku do niej, więc nie mogłam tego zrobić, tylko tak stałam. Z daleka było już słychać syreny.
