Z prawej Puszcza, z lewej Puszcza, z tyłu, z przodu też, a w środku wioseczka. Siedem domów, trzy z nich puste. W czterech wszyscy starzy, łącznie sześć osób. Te sześć osób nigdzie nie łazi, zwłaszcza w takich miesiącach jak: listopad, grudzień, styczeń, luty, marzec. Czasem także w październiku i kwietniu, to zależy od pogody. Trudno więc powiedzieć, jak to się właściwie stało, że dotarł do nich covid, i to już w dwa tygodnie po stwierdzeniu pierwszego przypadku w kraju. Ale tak się właśnie stało. Nikt by nic nie wiedział, gdyby nie telefon. Do starych dzwonili młodzi, czyli do dorosłych – dzieci, czyli do mieszkańców wioseczki ci, którzy w niej nie mieszkali. W słuchawce kaszel. Oceniony został jednoznacznie. Na sygnale przyjechała karetka, po niej druga i trzecia. Spłoszyły wszystkie żubry. Sześć osób mieszkających w wioseczce wywieziono do szpitala. Wszystkie tam zmarły i była to tragedia. Bliscy, zrozpaczeni, łazili po wioseczce, w jedną i w drugą, oczywiście w maskach i zachowując odpowiedni odstęp. Cały czas zachodzili w głowę, co się stało. Skąd ten covid w wioseczce, gdzie nikt nie bywa? Grzebali w domach w poszukiwaniu odpowiedzi. Aż w końcu jeden czy drugi znalazł zeszyt należący do trzeciego czy czwartego. Zeszyt wyglądał na coś w rodzaju kroniki wioseczki. Choć nie był gruby, wydarzenia w nim opisane sięgały lat dziewięćdziesiątych ubiegłego wieku. Za wiele się nie działo: czasem ktoś przyjechał, czasem ktoś wyjechał, czasem więcej popadało, a czasem wcale. Zdarzyła się burza, zdarzyły się grzyby, zdarzyła się naprawa dachu. Ktoś zmarł, zwolnił dom, potem zmarł jeszcze ktoś, została ich szóstka. Cztery domy. _Chrystos woskresie._ Do kogoś przypałętał się kot. Pełnia. I ostatni wpis. _Kmieć przywlókł do wioseczki zarazę. Znalazł ją w Puszczy, omotała go. Teraz z nią chodzi po domach, pokazuje wszystkim, że niby ślub będą brać. Brzydka facetka. Z każdego pieca już chleb jadła, z każdego kubka piła, na każdym krześle już siedziała. Mówią, że wesele na wiosnę, jak ziemia odtaja. Wesele! Tego u nas nie było już z pół wieku. Ale wszyscy zaczęliśmy kaszleć. Wesela możemy nie doczekać._ To najdłuższy wpis w całej kronice, ale też najbardziej zagadkowy. Bliscy próbowali namierzyć zarazę, wypytywali o nią w okolicznych wsiach. Wszyscy już słyszeli o covidzie, ale nikt nic nie wiedział o kobiecie, która podawała się za zarazę. Ale skoro napisano o niej w kronice wioseczki, przyjęło się przyjmować, że to właśnie ona zaraziła szóstkę mieszkańców. Od tego momentu w całej okolicy opowiadano o niej bajki, baśnie i legendy, a także straszono nią lekkomyślnych dorosłych i niegrzeczne dzieci.
