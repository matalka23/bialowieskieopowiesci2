## 1.

Pierwszy dom we wsi należał do pierwszego alchemika. Z zewnątrz nic na to nie wskazywało, dom jak dom. Co innego w środku: kociołki, menzurki, alembiki, zlewki, kolby, fiolki, retorty. Do tego kalcynatory, moździerze, czarne zwierciadła i księgi, bardzo dużo ksiąg w najróżniejszych językach. Alchemik mieszkał we wsi od niepamiętnych czasów, był jak trzeba stary i miał długą brodę. Jak czasem wychodził z domu, to go pytali, czy znalazł już miksturę na nieśmiertelność, a on się wtedy uśmiechał i mówił: „A pamiętacie mnie młodego?”, i oni mówili, że nie, i on się znów śmiał i mówił: „No właśnie”. „To może teraz coś na odmłodzenie?”, sugerowali ludzie, a on, że robi się. Miły to był człowiek jak już był. Ale zwykle pracował, rzadko wychodził.

## 2.

Ostatni dom we wsi należał do drugiego alchemika. Nie przeszkadzało mu, że mówiono o nim „drugi”, nie zwracał na to uwagi. Pojawił się mniej więcej w tym samym czasie co pierwszy. Czyli w sumie nie wiadomo. Generalnie był jak skóra zdarta z pierwszego, tak samo rzadko wychodził, tak samo żartował, brodę miał taką samą i w domu też miał to samo. Ale jakoś mniej go lubili. Gdyby ich zapytać dlaczego, to by nie umieli odpowiedzieć, ale fakt jest faktem. A on sobie żył w tym ostatnim domu, coś kombinował, nikomu nie przeszkadzał.

## 3.

Pierwszy specjalnie się nie kolegował z drugim ani drugi z pierwszym. Raz próbowali. Jasne, że próbowali. Dwóch alchemików w jednej wiosce to rzadkie i warto sprawdzić, co z tego wyjdzie. Tyle że wyszło nic. Pierwszy był przyzwyczajony do pracy w pojedynkę, drugi też. W efekcie leciały im na ziemię wszystkie menzurki, alembiki, kolby, fiolki, wszystko się tłukło, a potem, jak próbowali to pozbierać, kaleczyli sobie palce i dobrze by było, gdyby tę krew można było do czegoś wykorzystać, ale nie zajmowali się tego rodzaju alchemią, więc wszystko to było po nic i tylko ich podminowywało, i w końcu pierwszy zaczął być wobec drugiego chamskawy i drugi zaczął być wobec pierwszego chamskawy, a że niespecjalnie ich pasjonowała zdrowa komunikacja, to skończyło się to awanturą i to ogromną, donośną i hałaśliwą, ale na szczęście nie brzemienną w skutki, to znaczy o tyle o ile, bo zdecydowali, że nie mogą współpracować, ale urazy nie chowali.

## 4.

Mijali się czasem na drodze, raz na trzy miesiące, bo jeden i drugi wychodził rzadko. Zatrzymywali się wtedy na krótką rozmowę, wymieniali uprzejmości przez jakieś pięć minut, a potem każdy szedł w swoją stronę.

## 5.

Nie przychodzili do siebie na kawę, herbatę ani coś mocniejszego.

## 6.

Dlatego to, że jeden w końcu stanął pod drzwiami drugiego i zapukał, a drugi otworzył i wpuścił go do środka, było takie niecodzienne. Zaraz usiedli przy stole, drugi nalał wody do szklanek, a pierwszy wyłożył drugiemu powód swojej wizyty. Otóż chodziło to, że znalazł ciekawy kamień, w zasadzie można powiedzieć: głaz. Tak wielki, że nie dałby rady go unieść. Dlatego właśnie potrzebuje pomocy drugiego. Jest on jedyną osobą jak wieś długa i szeroka, która może pojąć, po co człowiekowi wielki głaz. Bez pytań, bez domysłów, bez sugestii i bez uśmieszków.

## 7.

Drugi rozumiał.

Nic nie trzeba mu było tłumaczyć.

## 8.

Skojarzenia z kamieniem filozoficznym są uzasadnione, ale niesłuszne. Prawdziwym alchemikom nigdy nie chodzi o kamień filozoficzny. To zasłona dymna, czerwony śledź. Tak naprawdę istotna jest wiedza, pasja i próba. Dążenie do bogactwa jest jednak łatwiejsze do zrozumienia, stąd historie o kamieniu.

## 9.

Głaz nie był pierwszemu do niczego potrzebny, po prostu mu się podobał. A że leżał dość daleko, chciał go mieć bliżej. To potrzeba serca, niemożliwa do uzasadnienia. Dla ułatwienia można jednak ująć to tak: pierwszy się w tym kamieniu śmiertelnie zakochał.

## 10.

Uradzili, że pójdą skoro świt. Nie mieli samochodu ani roweru, wozu tym bardziej. Pierwszy miał jednak stryszek, gdzie znalazł stare sanki. Drugi miał stryszek, gdzie walały się jakieś kółka. Doczepili to do tego, wzięli wór, wzięli sznur i poszli. A że był środek lata, to się jeszcze wrócili po wodę.

## 11.

Dwa tygodnie wcześniej spotkali się na drodze. Było jak zwykle: pięć minut wymiany uprzejmości i rozmowy o aktualnych przedsięwzięciach, i każdy idzie w swoją stronę.

Teraz szli więc w milczeniu. Pierwszy był pewny, że dobrze wie, co u drugiego, tymczasem drugi ufał, że pierwszy żadną historią z życia go nie zaskoczy. Zresztą oszczędzali siły, zaraz mieli ciągnąć głaz.

## 12.

Szli przez pole, potem szli przez las. Pierwszemu zaburczało w brzuchu, bo trochę to już wszystko trwało. Drugi wziął wdech i wziął wydech, a następnie powiedział:

– Ach, powietrze, pokarm życia!

Pierwszy od razu rozpoznał cytat, roześmiał się.

– Novum Lumen Chymicum? – zapytał, żeby pokazać, że wie.

– Novum Lumen Chymicum – potwierdził drugi.

I wtedy stało się coś, co przez te wszystkie lata mieszkania tak blisko siebie, stać się nie mogło.

– Zaglądałem ostatnio – powiedział pierwszy.

– Ja tak samo – odpowiedział na to drugi.

I zaczęli się wymieniać uwagami, i wtedy się okazało, że wszystkie swoje aluzje chwytali w lot, więc gadali szybciej i szybciej, jeden przez drugiego, aż się nie okazało, że tak się dobrze rozumieją, że mogą nawzajem kończyć za siebie swoje zdania. Gdyby lasem przechodził ktoś ze wsi, nie uwierzyłby w to, co widzi. Nagle ci dwaj zdystansowani alchemicy klepali się po plecach, częstowali tytoniem, zamieniali wodę w wino.

## 13.

W końcu przeszli przez ten las. Na polu za nim – głaz.

– Piękny! – wykrzyknął drugi. Pierwszy tylko się na to wszystko popłakał.

Teraz przydadzą się sanki z doczepionymi kołami, które cały ten czas ciągnęli za sobą. Sznur się przyda, wór się nie przyda.

Załadowali głaz na sanki, zmachali się. Sanki nie ugięły się pod ciężarem, i dobrze. Mimo kół, ciągnęło się trudno, ale byli na to przygotowani, przynajmniej mentalnie.

– To nam dłużej zajmie – powiedział pierwszy.

– Chyba że sobie zrobimy skrót.

Więc wyciągnęli papiery, których wzięli ze sobą w podróż więcej niż jedzenia, przypomnieli sobie trasę, którą pokonali, narysowali całkiem precyzyjną mapę, a potem pierwszy czy drugi wyciągnął cyrkiel, wyciągnął ekierkę i zaczęli kombinować, jak tu iść, żeby się nie nachodzić. Udało się im wytyczyć trasę, ale w międzyczasie zrobiło się ciemno. Wtedy przydał się wór, weszli do niego jak do śpiwora i spokojnie zasnęli w cieniu głazu.

## 14.

Z samego rana zjedli suchary, które znaleźli w kieszeni pierwszego czy drugiego. I ruszyli. Głaz był piękny, ale ciężki, sanki z kółkami z kolei sprawdzały się raczej jako tako. Uczciwie mówiąc, dałoby się to lepiej zaplanować.

Trasę tak samo, ale to nie od razu było wiadomo. To się okazało dopiero wtedy, jak wleźli w bagno. Najpierw zaczęło wciągać jednego, potem drugiego. Głaz zatonął jako pierwszy, ale i oni nie mieli widoków na to, by jakoś z tego wyjść. Zachowali się identycznie: stali spokojnie i czekali na to, co nieuchronne.

– Głazu szkoda, ale dobrze żeśmy sobie trochę w końcu pogadali – powiedział w końcu pierwszy.

Drugi tylko zabulgotał. I już ich nie było. Nic w tym śmiesznego.

## 15.

W wiosce miesiącami zastanawiano się, gdzie wywiało ich alchemików.
