Natalia podbiega do telewizora. Ma na sobie welurowe getry i kolorowy sweterek, jej grzywka jest krótka, proste włosy sięgają lekko za ucho. Nie ma przedniego zęba, niedawno jej wypadł. Bez niego wygląda jak łobuziara, ale chyba nią nie jest. Przełącza kanały, aż trafia na RTL7. Leci reklama: zalewaja w szklance i baba pod krawatem, w berecie, która gada „jeden zdrowy burak jest więcej wart niż te wszystkie owoooce”, a potem hasło „no to FRUGO”, Natalia się uśmiecha, bo lubi Frugo, zwłaszcza o smaku zielonym, ale też dlatego, że udało jej się zdążyć przed rozpoczęciem jej serialu.

– Mogę dziś zjeść tutaj? – pyta Brzuśka, który już trzy razy wołał ją na obiad.

Wie, że może, często tu je, ale wie też, że należy zapytać.

– Możesz, weź talerz.

Natalia niesie talerz przez pół mieszkania i w końcu stawia na okrągłym stoliku. Stolik jest wysoki, a kanapa niska, więc Natalia musi sobie podłożyć poduszkę. Patrzy w talerz i nie podoba jej się to, co widzi. Mielony kotlet, ziemniaki w wody i pomidory z cebulą i śmietaną. To było do przewidzenia, bo mama robi te kotlety co niedzielę, a Brzusiek je odgrzewa, gotuje do nich pomidory, robi surówkę i podaje Natalii na obiad przez co najmniej pół tygodnia. Ten obiad wywołuje w Natalii obrzydzenie, ale większość obiadów je w niej wywołuje, więc to nic wyjątkowego. Zresztą Natalia nie ma czasu, żeby się nad tym zastanawiać, reklamy się skończyły, zaczyna się serial.

Czołówka zawsze jest tak samo niepokojąca. Wszystkie obrazki łączy to, że jest ciemno. Najpierw pusta łódka kołysze się na wodzie, to jeszcze jakoś można wytrzymać, ale potem buja się huśtawka, na której nikt nie siedzi, jest ich tam kilka, a buja się jedna. Myśl o duchach, które wprawiają ją w ruch, zawsze budzi w Natalii strach. Potem jest strych, a nim deskorolka i mroczny klaun, wentylator – to zawsze Natalię dziwi, nie wie, co by w tym miało być niepokojącego – zaraz po nim pojawia się dziurka od klucza, wyraźnie podejrzana. Wtedy wjeżdża dłoń, zapala zapałkę i widać napis _Białowieskie opowieści_. Uderza piorun. Czołówka się kończy, kotlet nie został nawet nadgryziony.

W telewizorze grupa dzieciaków siedzi przy ognisku. Natalia dobrze zna ten program, oglądała go wiele razy, więc wie, co się będzie się zaraz dziać. Dzieci najpierw się chwilę poprztykają, a potem jedno z nich zacznie opowiadać straszną historię. Natalia nie dba o te dzieci, nie ma wśród nich żadnego, które by szczególnie lubiła, ale i tak dużo by dała, by znaleźć się w ich gronie – nie tylko ten kotlet, ale kotlet też. Opowiadać sobie straszne historie przy ognisku z innymi dziećmi! Natalia nie wyobraża sobie nic lepszego.

Dziś mówi dziewczynka:

– Większość ludzi sądzi, że unoszące się nad bagnami i torfowiskami błędne ogniki to po prostu samozapalny fosforowodór lub świetliki. Dawniej wierzono jednak, że to dusze, które nie mogąc zaznać spokoju po śmierci, skazane są na ten rodzaj pokuty. Ale to nie może być prawda, co nie? – Dziewczynka chwyta skórzany wór i wyciąga z niego garść saletry. – Przedstawiona z ramienia Stowarzyszenia Ciemności, nazywam tę historię _Błędny ognik_ – mówi i wrzuca garść saletry do ognia. Bucha biały dym.

Na ekranie pojawia się tytuł historii.

Telewizor pokazuje widok z lotu ptaka: otoczone drzewami pole, z obu stron dwie chaty. Kamera zbliża się, widać dwóch mężczyzn, gadają ze sobą, uśmiechają się.

– Między Puszczą Białowieską a Ladzką mieszkało dwóch sąsiadów, Janko i Stepanko. Przyjaźnili się bardzo, dzielili ze sobą nawet pole – opowiada dziewczynka zza kadru. – Aż pewnego dnia wszystko się zmieniło...

Na ekranie widać pole jęczmieniu i zbliżającą się do niego kokoszkę. Jęczmień należy do Stepanka, a kokoszka jest Janka. Dlatego kiedy Stepanko widzi, że kokoszka grzebie w jęczmieniu, podjada ziarna, od razu biegnie na pole.

– Janko, zabierz tę swoją kokochę! – krzyczy zaaferowany. Ale Janko nie słyszy, więc Stepanko zaczyna ją odganiać.

– A kysz! – krzyczy, a kokoszka nic.

Rzuca w nią kamieniem, kokoszka dalej dziobie.

Rzuca kolejnym, kamień trafia ją w głowę, kokoszka pada martwa. Natalia jeszcze czegoś takiego w tym serialu nie widziała, przeżute ziemniaki wypadają jej z ust.

– To nasza kokoszka! – krzyczy żona Janka. – Co żeś narobił?!

Następna scena. Janko i jego żona siedzą w izbie. Mężczyzna jest wściekły.

– Muszę się zemścić! – krzyczy.

– Może najpierw z nim pogadaj... – radzi żona, ale do niego to nie dociera.

– Krwawa zemsta! Krwawa zemsta!

Janko wychodzi z chaty, idzie w kierunku domu Stepanka. Pod domem przechadza się gęś. Od razu podbiega do Janka, widać, że jest ufna, dobrze się znają. Janko podnosi ją, chwyta za szyję. Słychać chrupnięcie.

– O nieee... – wyrywa się z ust Natalii.

W następnej scenie jest już dwóch mężczyzn, kłócą się.

– Zabiłeś mi gąskę! – krzyczy Stepanko.

– Ty mi najpierw kokoszkę! – krzyczy Janko. Potem jeszcze trochę krzyczą i nagle Stepanko idzie pod dom Janka i niszczy kwiaty. Na to Janko idzie do warzywnika Stepanka i zaczyna deptać sałatę i koper, wyrywać rzodkiewkę, łamać pomidory. Żony wybiegają z chat, każda biegnie do swojego męża i próbuje go uspokoić.

Kolejna scena: Janko rzuca kamieniem w okno Stepanka.

Kolejna: Stepanko wrzuca Jankowi do izby krowi placek.

I jeszcze kolejna: mężczyźni biją się na polu, kotłują się.

Natalia całkiem zapomina o obiedzie. Siada na dywanie, żeby być bliżej ekranu.

Mężczyźni już rozdzieleni, a ekran przełamany na pół. Na każdej połowie siedzi mężczyzna i przykłada do sińców na twarzy to chochlę, to nóż z ogromnym ostrzem. Natalii to się wydaje absurdalne, śmieje się na głos. Przypomina sobie historię, którą kiedyś opowiadała jej babcia. Jak była mała, tam u siebie na wsi, wywróciła się i posiniaczyła sobie kolano. Kiedy zobaczyła to jej mama, zaraz pobiegła do domu i wyszła z wielkim nożem. Babcia mocno się przestraszyła i powiedziała: „Mamo, wiem, że się źle zachowałam, ale mnie nie zabijaj”. Na te słowa jej mama zaczęła się śmiać, a następnie przyłożyła chłodne ostrze do kolana babci.

W serialu już noc. Janko leży w łóżku z żoną. Sprawdza, czy już zasnęła. Kobieta śpi, nawet trochę pochrapuje (Natalia znów się śmieje). Janko nakłada czarne ciuchy, które położył obok łóżka: spodnie, sweter i kominiarkę. Dzięki tej kominiarce można się domyślić, że śmiesznie to już raczej nie będzie. Wyraźnie widać, że celem Janka jest krwawa zemsta. To można wyczytać nawet z jego oczu – i dobrze się składa, bo przez tę kominiarkę więcej Janka nie widać. Mężczyzna wychodzi z chaty, chwytając coś, co leży pod drzwiami. Wyciąga zapałki, w ich świetle widać, że to pochodnia. Chce ją rozpalić, ale wiatr przeszkadza mu w tym wiatr. Dwie zapałki gasną, lądują na ziemi, po nich trzecia. Udaje się przy czwartej. Pochodnia płonie w ręku Janka. Mężczyzna kieruje się w stronę domu tego drugiego. Natalia zaczyna się zastanawiać, po co mu ta kominiarka, przecież i tak wszyscy się domyślą, że to był on. Nawet dziecko widzi, że to się nie klei. Tymczasem w telewizorze zrywa się coraz większy wiatr. Przebitka na kołyszące się gałęzie drzew. Przebitka na sunącą po polu reklamówkę. Pochodnia Janka gaśnie. Mężczyzna sięga po zapałki, raz jeszcze ją odpala. Robi trzy kroki, wiatr znów zwiewa płomień.

– Kurczę mać! – krzyczy Janko, bo to przecież serial dla dzieci.

Mężczyzna rezygnuje ze swojego planu. Skoro tak, to dom sąsiada podpali w mniej wietrzną noc. Teraz zawraca, pora iść do siebie. Zdejmuje kominiarkę, patrzy przed siebie i wyraźnie widać, że jego twarz wykrzywia się w przerażeniu. Jest oświetlona, pomarańczowawa. Kamera pokazuje, na co patrzy Janko. To jego dom, dom stoi w płomieniach. Zbliżenie na zapałki, które rzucał na ziemię – to od nich zaczął się pożar.

Janko wbiega do domu, który coraz bardziej płonie. Kamera pokazuje, co się dzieje na zewnątrz, kryty sianem dach, który pochłonął ogień. Janko wybiega z domu, na rękach ma swoją żonę. Kobieta dalej chrapie (to ma być niby śmieszne? – myśli sobie Natalia). Janko odkłada ją na ziemię i przykrywa kocem (teraz Natalia jest ubawiona). Kaszle. Znów wbiega do środka. Widać, jak spada na niego płonąca belka. Natalia myśli, że to już koniec, że Janko już nie wyjdzie z tego domu, ale w końcu wybiega z jakąś skrzynką, pewnie są tam dokumenty, pieniądze. Plecy mu się palą. Natalia wstrzymuje oddech. Janko turla się po ziemi, ale nic to nie daje. Wręcz przeciwnie, chyba nawet pali się mocniej. Natalia boi się tego, co widzi i tego, co może zobaczyć za chwilę. Nie chce oglądać płonącego człowieka, już może nawet wolałaby zjeść ten obiad, który całkiem już wystygł. Zaczyna się wiercić w miejscu i myśli, że już tego wszystkiego nie wytrzyma. Wtedy płonący człowiek zmienia się w kulkę światła.

– Błędny ognik! – krzyczy Natalia, bo cieszy się, że rozpoznała.

Następna scena pokazuje tę samą kulkę nad bagnem, najpierw przemieszcza się sama, a po chwili dołącza do dziesiątek podobnych ogników.

– Gdyby Janko od razu wybaczył Stepankowi, nic takiego by się nie zdarzyło – w telewizorze słychać głos tej samej dziewczynki, co rozpoczęła. – Tej nocy skończył się konflikt między Jankiem a Stepankiem, ale Janko, przemierzając białowieskie bagna jako błędny ognik, nie jeden raz żałował, że pozwolił na to, by przemówiło przez niego pragnienie zemsty.

Na ekranie znów widać siedzące przy ognisku dzieciaki. Natalii to już nie interesuje. Wie, że będą usiłowały być bystre i zabawne, tak kończy się każdy odcinek. Tymczasem ona próbuje sobie ułożyć w głowie to, co właśnie zobaczyła.

Do pokoju wchodzi Brzusiek:

– Będziesz jeszcze jadła ten obiad?

– Raczej nie.

– Ale jutro zjesz cały? – pyta, zabierając talerz.

– Nie mogę tego obiecać.

– Fajne było?

– Straszne!

– Bardzo straszne?

– Człowiek spłonął.

– Chyba nie powinnaś oglądać takich rzeczy.

– Ale to przecież dla dzieci.
