## 1.

Ośmiu było potrzebnych, by położyć dzwon na saniach. Sapali przy tym, stękali. Z ust im buchała para. Dziesięć na minusie, drugi dzień świąt. Szkoda jechać, ale trzeba. Dwóch usiadło na saniach, ciągnęły dwa konie. Droga była długa. Po tygodniu skończyły im się tematy, bigos i pierogi. Przyszedł nowy rok. Złożyli sobie życzenia i jechali dalej. Przez dwa tygodnie nie mijali nic, jedli suchy chleb, rozmawiali o tym, co zjedzą, kiedy już będą mogli wybierać. Kartoflankę, krupnik, barszcz z chlebem. Chleb ze smalcem, placki, groch z kapustą. Ślinka im leciała i od razu zamarzała, to od temperatury. Jak już w końcu minęli jakieś miasto, zrobili zapasy. Skromniejsze od fantazji, ale lepsze niż suchy chleb. Dzwon cierpliwie leżał na saniach. Oni cierpliwie jechali. Styczeń zmienił się w luty, luty w marzec. Śnieg dalej leżał. Nie widzieli swoich stóp od trzech miesięcy. Nie rozmawiali o tym, bo i po co. To głupi temat. Czasem jeden czy drugi zdjął czapkę, żeby przewietrzyć głowę. Czasem rękawice, by przypomnieć sobie palce. Długo to wszystko trwało. Konie chyba były mechaniczne, bo nie męczyły się wcale. Cieszyły się, że mogą się na coś przydać. Pędziły, parskały raźno. Kończył się marzec, śnieg nie topniał. Tych dwóch już miało siebie dość. Czasem nie rozmawiali przez dzień, czasem przez tydzień. Wszystko im już było jedno. Dzwon leżał na saniach. Konie parskały. Mężczyźni powozili na zmianę. Na Wielkanoc dotarli. Ośmiu było potrzebnych, by znieść dzwon z sań. Czterech, by powiesić na dzwonnicy. Jeden, żeby zadzwonić.

## 2.

Była noc, czterech stało na czatach. Księżyc świecił jasno. Czterech było potrzebnych, by zdjąć dzwon z dzwonnicy. Nie mogli hałasować, pod żadnym pozorem. Czuli, że wymierzają sprawiedliwość. To oni zamówili dzwon, zapłacili za dzwon. To do nich jechał on przez całą zimę i pół zaśnieżonej wiosny. To oni go zawiesili na swojej dzwonnicy. A potem tamci go skradli. Normalnie, pod osłoną nocy wzięli i zabrali. Powiesili u siebie i udawali niewiniątka. Więc przyszedł czas na odwet. Czterech było potrzebnych, by zdjąć dzwon z dzwonnicy, ośmiu, by go wrzucić do Narwi. Zatonął sam.

## 3.

I tak nie dzwonił.
