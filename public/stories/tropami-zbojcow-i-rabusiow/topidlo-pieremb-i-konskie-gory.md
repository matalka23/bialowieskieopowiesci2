W eksperymencie o nazwie Topidło, Pierembiel i Końskie Góry wzięło udział tuzin dzieci w wieku od 6 do 8 lat. Naukowcy spotykali się z nimi raz w tygodniu, pytając, czy pamiętają dzień, kiedy zgubiły się w Puszczy, niosąc przebywającemu na polu ojcu kapuśniak z sadłem, kaszę jaglaną na mleku oraz podpłomyki zawinięte w kawałek lnianego płótna. Początkowo wszystkie dzieci zaprzeczały. Jednak naukowcy powtarzali to pytanie podczas wszystkich wywiadów regularnie przeprowadzanych z dziećmi. W efekcie aż 10 dzieci, czyli 83,33% badanych, potwierdziło, że takie wydarzenie miało miejsce. Co więcej, dzieci zaczęły obudowywać relację o zgubieniu się w Puszczy szczegółami, które miały ją urealnić. W efekcie aż piątka dzieci (41,67%) była przekonana, że porwali je zbójcy, którzy następnie zjedli kapuśniak z sadłem oraz kaszę jaglaną na mleku. Dzieci, wedle swych własnych relacji, wtrącone zostały do jakiegoś rodzaju lochu – czy to murowanej piwnicy, czy zamkniętej na cztery spusty stajni (odpowiednio 25 i 16,67% badanych). Dwójka dzieci (16,67%) przekonana była, że z miejsca uwięzienia udało jej się wydostać z pomocą mówiącego konia, który również miał status więźnia. Dzieci te miały uciec od zbójców na jego grzbiecie, galopując przez bagna aż do pola, na którym przebywał ich ojciec. Tam dały mu podpłomyki, których nie zjadła grupa rzezimieszków.

Naukowcy byli pod wrażeniem. Okazało się w przypadku dzieci od lat 6 do 8 możliwe jest takie zdestabilizowanie umysłu, które wywoła mnemotechniczne spięcie, za sprawą którego mózg tworzyć będzie opowieść mającą wypełnić tę lukę. „Umysł dziecka jest absolutnie pozbawiony odporności na zainfekowanie go sugestiami osoby dorosłej” – skomentował dla mediów stojący na czele badań naukowiec.
