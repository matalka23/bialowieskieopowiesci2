– A pamiętacie, jak to było z tym szewcem?

– Jakim znowu szewcem?

– Cudzoziemskim.

– Cudzoziemskim, czyli że jakim?

– Z zagranicy?

– Nie, no co wy, on nie był z zagranicy.

– To dlaczego niby „cudzoziemski”?

– Tak o nim mówili.

– A skąd był?

– Nie wiadomo.

– A po jakiemu mówił?

– Po naszemu.

– To może on nasz był?

– Nie, on był cudzoziemski.

– Czyli jaki?

– Daj już spokój. Pamiętacie go?

– Jasne, do dziś w jego butach chodzę.

– Jego własnych?

– Wprost z jego stóp.

– Ale serio?

– Przecież nie serio. Przez niego zrobionych.

– Wszystkim robił buty.

– I to jak szybko!

– Szybciej niż wymiana szybki w smartfonie.

– A przecież co but to but!

– A co szybka – szybka!

– Zupełnie różne.

– Zupełnie zgoda.

– Skąd ten szewc się wziął?

– Osocznik go znalazł.

– Podobno siedział w lesie golusieńki.

– Wszystko na wierzchu, dupa i reszta.

– Hehe.

– Okradziony był.

– Aż do gaci.

– Do gaci włącznie.

– Osocznik go znalazł.

– I co zrobił?

– „Chodź, zamieszkasz ze mną”, tak mu powiedział.

– Gołemu chłopu, co go spotkał w lesie?

– No jakoś tak.

– Dlaczego on to zrobił?

– A bo ja wiem, może takie czasy były. A może mu się spodobał.

– Hehe.

– Weź, naprawdę, błagam cię o trochę samorozwoju.

– Co ja poradzę, że mnie to bawi?

– Coś tam możesz na to poradzić, weź się na przykład zastanów.

– To jest kneblowanie mojej ekspresji!

– Akurat to jest coś odwrotnego.

– Jak tak, to ja sobie idę!

– To sobie idź! Co mnie to?

– Nie kłóćcie się już.

– Jak się mamy nie kłócić, jak mnie ona tak ten...

– Jak się mamy nie kłócić, jak on jest homofobem.

– Ja tego nie będę rozstrzygać. Idźcie sobie albo nie idźcie, poobrażajcie się albo nie, mało mnie to obchodzi.

– Dobra, powiedzcie lepiej, co z tym osocznikiem.

– Chyba szewcem...

– Faktycznie: szewcem. Od tego waszego gadania całkiem mi się pomerdało...

– „Pomerdało”. Hehe. Kto tak mówi?

– Szewc robił buty.

– To chyba wiadomo.

– Wiadomo, ale od czegoś trzeba zacząć.

– Więc może od butów.

– Może od butów...

– Najpierw zrobił osocznikowej. (hehe) Żonie osocznika znaczy.

– To on miał żonę?

– I żonę miał, i dzieci.

– A ja myślałem...

– Weź się już.

– No więc najpierw zrobił jej, a jak ruszyła do wsi popisywać się tymi butami, to ludzie zaczęli pielgrzymować do szewca.

– Osocznik to się pewnie cieszył?

– A jak. Ludzie przynosili prezenty, jedzenie, pieniądze, a ten, to znaczy szewc, nic nie chciał przyjmować, taką czuł wdzięczność do osocznika, że wszystko mu oddawał.

– Wszystko?

– Wszyściutko.

– I gdzie jest teraz ten osocznik?

– Widziałeś ten dom za trzymetrowym murem?

– Nie widziałem, bo jest za trzymetrowym murem.

– Ale wiesz, że za nim jest dom?

– Jasne, że wiem, że za nim jest dom.

– To tam on mieszkał.

– I te wszystkie pieniądze to właśnie z tych butów?

– No raczej.

– Jak to się stało?

– To była całkiem niespotykana sprawa. Otóż osocznik dalej łaził po Puszczy. W końcu był osocznikiem, a pilnowanie Puszczy to jest podstawowy obowiązek osoby osoczniczej. I kiedy tak łaził, natknął się na kolejnego szewca. I znowu: siedzi w lesie goły, zziębnięty, płacze i mówi, że go okradli.

– Tego też wziął?

– Jasne.

– W międzyczasie już zrobił tamtemu pierwszemu w starej oborze zakład i kąt do spania, więc drugiego też tam wcisnął, a potem trzeciego...

– Trzeciego? A ten niby skąd?

– Mówił, że też w lesie znalazł.

– To się robi już troszeczkę nieprawdopodobne...

– Ździebko...

– Dwóch – to jeszcze można uwierzyć, ale żeby trzech?

– Co ja wam mogę powiedzieć? Nikt mu w to nie uwierzył.

– A potem było jeszcze lepiej.

– Jeszcze lepiej?

– Tak, potem przyprowadził czwartego szewca, po nim piątego, szóstego...

– I za każdym razem mówił, że ich znalazł w lesie.

– Ale wszyscy już ręką machali na te jego wyjaśnienia.

– Bo co na to powiesz? Nic się nie da powiedzieć.

– Jeden, nawet dwóch, to jeszcze da się zrozumieć, ale żeby sześciu?

– On ich tam w końcu miał z dwudziestu.

– Dwudziestu?!

– Tak, dwudziestu.

– W tej stodole?

– Tak, trzymał ich w stodole.

– Chów klatkowy normalnie.

– Żebyś wiedziała.

– Ale to było przed tym wszystkim?

– Przed czym?

– No tym, że wiecie.

– Tak, to było wcześniej.

– W końcu wszyscy już stracili rachubę, ilu tych szewców tam jest.

– Osocznik wyglądał coraz lepiej.

– Po jednym kapelusiku na każdy dzień tygodnia i po jednym sygnecie na każdy osoczniczy paluszek. Po jednym djarumie czarniutkim na kiedy-tylko-ochota-najdzie.

– Woda tylko z dystrybutora.

– Mięso tylko egzotyczne: struś albo kangur.

– Kazał postawić paczkomat pod swoim domem.

– A potem się tak ogrodził tym trzymetrowym płotem.

– Osocznikową w międzyczasie pogonił i dzieci też...

– Faktycznie. Został sam z tymi szewcami na posesji.

– I tak sobie żyli rok, może dwa.

– Może nawet trzy...

– Zależy jak liczyć.

– Osocznik kupił sobie elektryczną hulajnogę, dumny jeździł po wiosce.

– Często pijany.

– Fakt, od płotu do płotu się odbijała ta jego hulajnoga.

– A jak przy tym dzwonił łańcuchami!

– Tak, to był coś!

– Dobra, ale teraz ten dom przecież stoi pusty.

– To prawda.

– Więc co się stało?

– To było tak: środek zimy, szósta rano, jeszcze ciemno, a u niego pukanie.

– Pukanie... Mało powiedziane, że pukanie, takie walenie do drzwi...

– Cała wioska się pobudziła od tego.

– A, już pamiętam, faktycznie, było tak, było!

– „Otwierać, CBA!”, „Otwierać, CBŚ!”, tak krzyczeli.

– I jeszcze: „mamy nakaz! Nakaz mamy!”.

– I otworzył?

– Gówno tam otworzył, spieprzać chciał do Puszczy.

– Drzwi wywalili, chłopa złapali.

– Na hulajnodze jechał przez pole.

– Średnio mu szło...

– Pijany?

– A jak!

– No więc jego zamknęli...

– ... tamtych wypuścili...

– ... do dziś w sumie nie wiadomo, skąd on ich brał...

– ... ale wiadomo, że to mogło być legalne...

– ... inaczej by go nie zamknęli...

– ... inaczej by go nie zamknęli...

– ... to nie mogło być legalne....

– ... i co z butami?...

– ... jakimi butami?....

– ... a, tamtymi butami...

– ... już ich nie było...

– ... to znaczy te, które były wcześniej to dalej były...

– ... ale nowych już nie było...
