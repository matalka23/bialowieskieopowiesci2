W 1990 roku ukazały się _Białowieskie opowieści_, książka, w której mój dziadek, Mikołaj Hajduk, zebrał 31 lokalnych legend, bajek i historii. Nie była to jedyna książka, którą napisał mój dziadek, ale tylko ta towarzyszyła mi przez całe życie. Powody są dwa. Po pierwsze, większość jego publikacji jest w języku białoruskim, którego nie znam. Po drugie, jako że jest to zbiór legend i bajek, rodzina zachęcała mnie do zapoznawania się z treścią tej książki od najmłodszych lat. I faktycznie się zapoznawałam. Z dzieciństwa pamiętam, że miałam kilka ulubionych historii (moje małe serce podbił zwłaszcza komediowy _Cudzy rozum_), ale pamiętam też, że czytanie części z nich było dla mnie męczarnią. Niejasne morały, kołujący bohaterowie, nieznane realia – to była poważna bariera dla kilkulatki. Ale jeszcze poważniejszą były niezrozumiałe słowa (nie ma chyba dziecka, które wiedziałoby, kim jest osocznik) i momentami archaiczny język. Dlatego też kontakt z _Białowieskimi opowieściami_ był dla mnie w dużej mierze powinnością, a w mniejszej – przyjemnością.

W 2025 roku, w 35. rocznicę wydania książki, postanowiłam jeszcze raz się z nią zmierzyć. Jestem pisarką, tak więc naturalnym sposobem na to było dla mnie twórcze przekształcenie znajdujących się w niej tekstów, czyli retelling. Wzięłam na warsztat wszystkie 31 białowieskich opowieści i opowiedziałam je raz jeszcze – pożyczając coś od dziadka, dodając coś od siebie, odświeżając, zmieniając konwencję, perspektywę, pokazując zdarzenia w innym świetle i tak dalej. Krótko mówiąc: wchodząc w dialog z opublikowaną 35 lat temu książką. Zachowałam oryginalne tytuły i układ tekstów. Projekt zrealizowałam dzięki stypendium artystycznemu Prezydenta Miasta Białegostoku. Gdyby nie ono, prawdopodobnie nie miałabym zasobów i przestrzeni, by w taki sposób skonfrontować się z _Białowieskimi opowieściami_. Jako że jest to projekt stypendialny, zależało mi na tym, by efekt mojej pracy był łatwo dostępny, dlatego też wszystkie moje retellingi udostępniam tutaj, na tej stronie.
